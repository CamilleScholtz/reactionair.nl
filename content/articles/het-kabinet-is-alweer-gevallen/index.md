---
draft: true
title: 'Het kabinet is ALWEER gevallen'
subtitle: 'Hoe Nederland zich opmaakt voor de volgende shitshow'
date: '2023-07-07'
authors:
    - 'De redactie'
themes: 'Politiek en Actualiteit'
image: e7330fa6-21d4-489a-863e-2ffec5855787.jpg
anchor: Smart
tags:
    - CDA
    - ChristenUnie
    - D66
    - 'Mark Rutte'
    - 'Sigrid Kaag'
    - VVD
---

De partij van bier, bitterballen en tassendragers heeft hoog spel gespeeld. De maat was absoluut vol. Oorlogskinderen kúnnen niet meer naar Nederland komen, het moet koste wat kost mogelijk blijven om gezinshereniging te traineren. De Immigratie- en Naturalisatiedienst dingt mee naar de prijs van meest rampzalige uitvoeringsorganisatie, al jarenlang. Desondanks moest er een crisissituatie worden gecreëerd om het kabinet om zeep te helpen. Vandaag 7 juli 2023 is dat gelukt. Eric van der Burg zal met zijn schorre stem veel kunnen verontschuldigen, maar niet langer in naam van de ChristenUnie en D66. De val van dit kabinet overtreft de beste schwalbe van Arjen Robben. En dat is heel knap, vooral wanneer je bedenkt dat Groningers met aardbevingsschade nog steeds voor de gek worden gehouden door trekpoppen en door een moedeloos makend leger van ambtenaren. Ereschuld? Ga toch weg! 

{{< advert >}}

Rutte IV zal worden herinnerd als een corrupte bende politici. Het was niet voor niets dat Artsen zonder Grenzen besloot om in actie te komen in ons land, dat Nederland kelderde op de ranglijst van kinderrechten, dat kinderen in het primair onderwijs niet fatsoenlijk kunnen lezen, rekenen en schrijven. Het is niet voor niets dat de Algemene Rekenkamer blijft waarschuwen over financieel wanbeleid op de ministeries, dat de oud-Kamervoorzitter Khadija Arib tegenover de Kamer heeft getuigd van de leugens van verkenners Annemarie Jorritsma (VVD) en Kajsa Ollongren (D66), dat de parlementaire enquête over het coronabeleid om onbegrijpelijke redenen wordt uitgesteld.

Twee bewindslieden zaten de rit niet uit. Minister van Landbouw Henk Staghouwer moest voortijdig het veld ruimen en werd vervangen door zijn meer sympathieke partijgenoot Piet Adema. Dennis Wiersma werd bijgestaan door maar liefst 19 communicatiemedewerkers, maar sneuvelde uiteindelijk toch door zijn horkerige gedrag. Nu is het voor de rest van de poppenkast ook gedaan.
