---
id: 292
title: 'Wat gij waarachtig liefhebt '
subtitle: 'De Schoonheid, Ezra Pound en Canto LXXXI'
date: '2023-12-09'
authors:
    - 'Luca de Clippelaar'
themes: 'Geschiedenis en Biografie'
image: 85310396-bb15-4ec2-ad87-319fd4d1a267.jpg
anchor: Smart
description: 'Het leven en de lessen van Ezra Pound. Zowel zijn poëzie als politiek blijven controversieel tot op de dag van vandaag, de één vanwege het schaamteloze modernisme, de ander vanwege zijn associatie met de stroming van Mussolini.'
tags:
    - Kunst
    - Fascisme
    - Schoonheid
    - 'Ezra Pound'
---

Waar doen we het voor? Een diepe, ietwat verontrustende vraag, want weten we wel waar
we het voor doen? Waar leven we voor? Waar werken we voor? Waar is al de moeite, al het
plezier, al het verdriet en al het gedoe goed voor? Ik pretendeer niet *het* definitieve
antwoord op deze eeuwenoude vraag gevonden te hebben, maar ik durf toch een poging te
wagen: we doen het voor de schoonheid. Het doel van het leven is om schoonheid te
creëren, te behouden en door te geven aan de volgende generatie. Een antwoord dat wellicht ietwat romantisch is, maar het schijnt mij het enige juiste te zijn.

Historici zullen waarschijnlijk met verbazing terugkijken op onze epoche, wanneer ze concluderen dat in ons tijdsgewricht de waarde van schoonheid volledig is omgedraaid. Of het nu gaat om muziek of architectuur, beeldende kunst of literatuur, vandaag de dag ligt de idee *schoonheid* onder vuur. Deze constatering is niet nieuw en verre van origineel. Er zijn bergen boeken verschenen die een analyse geven van dit verschijnsel, deze afbraak van alles wat mooi is.

Het is niet mijn doel om nog een analyse toe te voegen en de zoveelste schrijver te worden op de reusachtige stapel van kankeraars en zielenpieten, die niets anders kunnen dan zeiken over de moderne wereld. Noch is het mijn verlangen om een dominee te zijn en
mijn vinger opgeheven te houden, klaar om te wijzen naar de schuldigen. Liever schets ik het beeld van een schrijver, die zijn hele leven gestreeft heeft naar schoonheid en hoopte een mooiere wereld achter te laten. Een schrijver waar we lessen uit kunnen trekken voor onze eigen tijd. De schrijver in kwestie: Ezra Pound.


### Ezra Pound

Ezra Pound (1885-1972) – geboren in de Verenigde Staten, later verhuisd naar Londen,
Parijs en Rapallo – was een van de meest productieve en belangrijkste dichter van de 20e
eeuw, vooral bekend van zijn magnum opus *The Cantos*, waarin hij alle voorgaande
poëtische stromingen wilde laten samenkomen in een groots verband op een onnavolgbare
manier. Mythologie, Confucius, nieuwe economische theorieën, de middeleeuwse
troubadours en Mussolini: allemaal krijgen ze een plaats in *The Cantos*. Pound is echter nog zoveel meer dan alleen de dichter van *The Cantos*. Hij publiceerde tientallen gedichtenbundels, essaybundels, vertalingen van troubadoursgedichten en Chinese poëzie, vertalingen van Sophocles, Japanse toneelstukken en ook de werken van Confucius. Onder het motto *Make it New* greep hij vanuit de gehele wereldliteratuur stukken bij elkaar en gebruikte ze als inspiratie voor zijn eigen poëtische werk.
Maar Pound zou niet alleen gevierd moeten worden voor zijn literaire werken: voor het
opzetten van nieuwe innoverende literaire bewegingen was hij net zo belangrijk. Eén van
die bewegingen is het *Imagisme*. Een beweging poëten die zich afzette tegen de
romantische poëzie. De Imagisten probeerden met hun gedichten een sterk beeld op te
roepen. Hierbij was het spaarzaam gebruik van woorden, net zoals in de Chinese poëzie,
van groot belang. Ook werd gebroken met het metrum. Woorden toevoegen aan een regel
om het metrum te laten kloppen was volgens Pound *verbal diarrhoea*. Elk woord moest
waarde hebben, anders moest het geschrapt worden. Voorbeelden van zulke gedichten zijn
Pounds *In a Station of the Metro* en *Alba*.

> **In a Station of the Metro**<br>
The apparition of these faces in the crowd:<br>
Petals on a wet, black bough.[^1]

> **Alba**<br>
As cool as the pale wet leaves<br>
 of lily-of-the-valley<br>
She lay beside me in the dawn.[^2]

Zoals men kan zien getuigen de twee gedichten van een sobere stijl en een spaarzaam
gebruik van adjectieven. Ze lijken bijna op Japanse haiku’s. Het motto *Make it New* is hier goed terug te zien. Ook is er geen sprake van een strak metrum, staf- of eindrijm. Volgens Pound moet een gedicht zijn eigen ritme hebben en niet op het strakke gerikketik van een metronoom gecomponeerd worden. Voor zijn tijd waren dit radicale en zeer vernieuwende ideeën.

Buiten het schrijven van gedichten onderhield Pound ook een uitgebreide correspondentie
met vele schrijvers, waaronder W.B. Yeats, T.S. Eliot, Ernest Hemingway en James Joyce.
Ze gaven kritiek op elkaars werk en probeerden elkaar aan uitgevers en mogelijkheden tot
publicatie te helpen. Zonder Pound had James Joyce bijvoorbeeld nooit *Dubliners* en *The Portrait of the Artist as a Young Man* kunnen uitgeven. En ook als redacteur kon Pound met veel succes ingezet worden. Het gedicht *The Waste Land* van T.S. Eliot – één van de belangrijkste gedichten van de 20e eeuw – was oorspronkelijk van veel grotere lengte. In een brief vroeg Eliot aan Pound wat hij ervan vond en of hij kon helpen met het verbeteren van het gedicht. Dit heeft Pound gedaan door meer dan de helft ervan weg te strepen. Eliot bedankte hem hiervoor door het gedicht aan hem op te dragen en hem *il
miglior fabbro* te noemen, een verwijzing naar Dante’s *Purgatorio*.[^3] Kortom, zonder Pound had het literaire modernisme er een stuk anders uitgezien.


### De betere Smid

Modernisme in de kunst ligt erg gevoelig bij de reactionaire beweging. Door de meesten van hen wordt alles wat na 1900 is geschapen afgedaan als decadente, nietszeggende rommel. Deels hebben ze gelijk. In de poëzie zijn hier ontelbare voorbeelden van te vinden. Men hoeft alleen maar te luisteren naar een lokale *spoken word avond* om te begrijpen dat er vandaag de dag maar weinig geschapen wordt dat enige vorm van eeuwigheidswaarde of schoonheid bezit. Poëzie is snel te vervaardigen, sneller dan bijvoorbeeld een muziekstuk of schilderij, daarom wordt het ook vaker beoefend door onkundige ambachtslieden en nog vaker goed gevonden door een publiek met een onontwikkelde smaak. 

Hier is de kritiek van de reactionaire beweging volledig op zijn plaats. Pound moet echter niet gezien worden als één of andere avant-gardistische poëet die
nietszeggende rommel heeft gemaakt. Zijn poëzie staat niet op zichzelf, maar op de
schouders van de voorgaande literaire giganten. Hierbij dient de enorme belezenheid van
Pound – waarschijnlijk wist niemand zoveel over poëzie als Pound – in acht genomen te
worden. In de constante verwijzingen in zijn werk, het gebruik van vreemdtalige
tekstfragmenten, het eeuwig blijven schaven aan *The Cantos* en het opzetten van eigen
literaire bewegingen moet een groot vakmanschap worden ontwaard, evenals een poging om in te haken op de grote maliënkolder van de wereldliteratuur. Pound heeft altijd geprobeerd om de bustes van oude literatoren af te stoffen en die van hemzelf ernaast te plaatsen. Dit is de essentie van het motto *Make it New*: de oude wereld wordt niet de rug toegekeerd en afgebroken, maar juist versterkt door haar opnieuw uit te vinden en te integreren in het moderne. Pound is geen sloper van de oude wereld, zoals veel moderne kunstenaars, maar een architect, een bouwer die probeert uit de brokstukken van de omvergeworpen zuilen een nieuwe tempel te construeren, zoals de spolia in de Boog van Constantijn in Rome of in de *Cisterna Basilica* in Istanboel. Dit maakt hem zowel voor de progressieven als voor de reactionairen een omstreden figuur.


### Woeker, fascisme en St. Elizabeth's Hospital

Maar niet alleen door zijn opvattingen over de literatuur en kunst was Pound een
omstreden figuur. Ook zijn politieke opvattingen speelden daarin een grote rol. Nadat hij zich gevestigd had in Italië, hield hij zich steeds meer met de problemen van de economie bezig. Het woord *usury*, woeker, wat volgens Pound de oorzaak van al het kwaad was in de wereld, begint steeds vaker op te duiken in zijn werk. Hij was groot fan van het *social credit* idee van econoom C. H. Douglas – niet te verwarren met het hedendaagse Chinese social credit score systeem – en voelde zich steeds meer aangetrokken tot het fascisme van Mussolini.[^4] In hem zag hij een sterke leider die het land kon bevrijden van de internationale (in zijn ogen joodse) bankiers. Ook kan zijn geflirt met het fascisme verklaard worden door het in hem groeiende ressentiment tegen de kunstwereld, dat het best terug te lezen valt in de bundel *Hugh Selwyn Mauberley*. Rancune, ressentiment en teleurstelling beginnen naarmate hij ouder wordt een steeds grotere rol te spelen in zijn leven. Pound had hoge verwachtingen van zijn eigen werk en van de schrijvers om hem heen. Dat de grote wedergeboorte van de poëzie en de kunst uitbleef in Londen en Parijs, viel hem niet te verwijten. Volgens hem kwam het door de status quo, de maatschappij, die altijd geld en kwantiteit verkoos boven schoonheid en kwaliteit. In het fascisme, de ideologie van de nationale wedergeboorte, zag hij wél een mogelijkheid voor een renaissance van de kunst.

{{< advert >}}

Tijdens de Tweede Wereldoorlog kiest hij dan ook de zijde van de asmogendheden en
maakt hij radio-uitzendingen voor Mussolini waarin hij probeert de Amerikanen over te
halen om de wapens neer te leggen. Hiervoor werd hij in 1945 opgepakt en aangeklaagd
voor hoogverraad. Hij heeft niet voor de rechter moeten verschijnen, omdat hij hiervoor
mentaal te onstabiel was. Hierdoor ontliep hij hoogstwaarschijnlijk de doodstraf. Wel zat hij vanaf 1946 vast in St. Elizabeth's Hospital, een federale inrichting te Washington, waar hij tot 1958 gedwongen verbleef. Na 13 jaar wordt hij vrijgelaten, omdat de autoriteiten niet meer verwachtten dat hij ooit mentaal stabiel genoeg zou zijn om voor het gerecht te verschijnen. Hij keert terug naar Italië, het land waar hij zo lang had gewoond, en probeert het leven terug op te pakken, maar tevergeefs. Na een paar jaar vervalt hij in een groot zwijgen en zegt of produceert bijna niets meer. Verbitterd, verguisd en verlaten probeert hij *The Cantos* af te maken, maar het lukt hem niet om er één groot geheel van te maken, *why don’t you abolish the Cantos?* vraagt hij aan zijn uitgeverij. Hij geraakt in een depressie en kwijnt langzaam weg. Op 1 november 1972 sterft hij in Venetië, twee dagen na zijn verjaardag.


### Canto LXXXI

Nu, wat kunnen we leren van het leven Ezra Pound? Ik denk dat de grootste les te vinden
valt in een van de Cantos, namelijk *Canto LXXXI*, onderdeel van de sectie genaamd *Pisan Cantos*, geschreven in een Amerikaans kampement voor oorlogsgevangenen, waar Pound drie weken in een metalen kooi verbleef, die niet beschut was tegen de elementen, tot hij een zenuwinzinking kreeg en werd overgeplaatst naar een tent met een typemachine.[^5] Op een plek waar hem alles werd ontnomen, waar hij niet meer dan een beest in een kooi was, realiseerde hij zich, dat hetgeen je écht liefhebt, je nimmer kan worden afgepakt *What thou lovest well remains, / the rest is dross / What thou lovest well shall not be reft from thee* (zie hieronder het fragment uit Canto LXXXI). 

In deze stanza’s valt een enorme rijkdom te vinden. Hoe lelijk de wereld ook wordt
gemaakt, wat ze ook van ons afpakken; het maakt niet uit, want dat waar we werkelijk van
houden, kan ons niet afgenomen worden. Onze cultuur, onze erfenis, als we haar
verdedigen en versterken door het oude opnieuw uit te vinden en te integreren in het
heden, als we werkelijk van haar houden met heel ons hart, wat meer betekent dan
goedkoop onkundig gezwets, dan kan onze cultuur nooit van ons afgenomen worden, dan
kan de schoonheid nimmer van ons afgenomen worden. Dit is de wijsheid die Pound ons
meegeeft. Laat ons dus van de schoonheid houden, haar creëren, behouden en doorgeven aan de volgende generatie, opdat ze ons nimmer ontnomen zal worden, opdat ze eeuwig moge
wederkeren. 


### Canto LXXXI (fragment)

> What thou lovest well remains,<br>
the rest is dross<br>
What thou lov’st well shall not be reft from thee<br>
What thou lov’st well is thy true heritage<br>
Whose world, or mine or theirs<br>
or is it of none?<br>
First came the seen, then thus the palpable<br>
Elysium, though it were in the halls of hell,<br>
What thou lovest well is thy true heritage<br>
What thou lov’st well shall not be reft from thee

>The ant’s a centaur in his dragon world.<br>
Pull down thy vanity, it is not man<br>
Made courage, or made order, or made grace,<br>
Pull down thy vanity, I say pull down.<br>
Learn of the green world what can be thy place<br>
In scaled invention or true artistry,<br>
Pull down thy vanity,<br>
Paquin pull down!<br>
The green casque has outdone your elegance.

>“Master thyself, then others shall thee beare”<br>
Pull down thy vanity<br>
Thou art a beaten dog beneath the hail,<br>
A swollen magpie in a fitful sun,<br>
Half black half white<br>
Nor knowst’ou wing from tail<br>
Pull down thy vanity<br>
How mean thy hates<br>
Fostered in falsity,<br>
Pull down thy vanity,<br>
Rathe to destroy, niggard in charity,<br>
Pull down thy vanity,<br>
I say pull down.

>But to have done instead of not doing<br>
this is not vanity<br>
To have, with decency, knocked<br>
That a Blunt should open<br>
To have gathered from the air a live tradition<br>
or from a fine old eye the unconquered flame<br>
This is not vanity.<br>
Here error is all in the not done,<br>
all in the diffidence that faltered.[^6]


[^1]: **In een Station van de Metro**<br>
De verschijning van deze gezichten in de<br>
menigte:<br>
Blaadjes op een natte, zwarte tak. <br>
(vertaling door de auteur)

[^2]: **Alba**<br>
Zo koel als een blank nat blad<br>
van lelietje-van-dalen<br>
Lag ze naast me in het douw.<br>
(vertaling door de auteur)

[^3]: Purgatorio, Canto XXVI, regels 115-117<br>
"O frate", disse, "questi ch’io ti cerno<br>
col dito", e additò un spirto innanzi,<br>
"fu miglior fabbro del parlar materno.<br><br>
"O broeder," zei hij, "hij die ik u aanwijs",<br>
En wees naar een schim die voor ons stond,<br>
"Was van de moedertaal de bekwamere smid."

[^4]: Deze theorie stelt dat economische stagnatie wordt veroorzaakt door de discrepantie tussen de kosten van goederen en het loon van arbeiders die deze goederen maken. Om die discrepantie te bestrijden, zou de overheid moeten ingrijpen door schuldenvrij geld rechtstreeks aan consumenten of producten te verstrekken. 

[^5]: Hoewel de omstandigheden in de Amerikaanse kampen onvergelijkbaar zijn met de gevangenkampen van de Nazi's of de Japanners, moet niet vergeten worden dat ook de Amerikanen mensen om politieke redenen opsloten in kampen, zoals Pound, daarnaast echter ook meer dan honderdduizend Japanse Amerikanen interneerden, enkel en alleen omdat bij hen (deels) Japans bloed door de aderen stroomde. Het zijn wanstaltigheden die te vaak onbenoemd blijven.

[^6]: **Canto LXXXI (fragment)**<br>
Wat gij waarachtig liefhebt blijft,<br>
De rest is droesem<br>
Wat gij waarachtig liefhebt, zal niet van u afgenomen worden<br>
Wat gij waarachtig liefhebt is uw ware erfenis<br>
Wiens wereld, mijner of hunner<br>
Of is het niemands?<br>
Eerst kwam het geziene, toen aldus het waarneembare<br>
Elysium, ofschoon het in de kerkers van de hel was<br>
Wat gij waarachtig liefhebt, is uw ware erfenis<br>
Wat gij waarachtig liefhebt, zal niet van u afgenomen worden<br><br>
De mier is een centaur in zijn drakenwereld<br>
Werp omver uwer arrogantie, het is niet de mens<br>
vervaardigde bravoure, of vervaardigde orde, of<br>
vervaardigde genade<br>
Werp omver uwer arrogantie, Ik zeg werp omver<br>
Leer van de groene wereld wat uwer plaats kan zijn<br>
In afgemeten uitvinding of waar kunstenaarschap<br>
Werp omver uwer arrogantie<br>
Paquin werp omver!<br>
De groene helm heeft uw elegantie overtroffen<br><br>
"Beheers uzelf, dan zullen anderen u verdragen"<br>
 Werp omver uwer arrogantie<br>
Gij zijt een geslagen hond in de hagel<br>
Een gezwollen ekster in onrustige zon<br>
Half zwart half wit<br>
Noch weet gij vleugel van staart<br>
Werp omver uwer arrogantie<br>
Hoe gemeen gij haat<br>
Gevoed door leugenachtigheid<br>
Werp omver uwer arrogantie<br>
Gewoon te vernietigen, vrek in liefdadigheid<br>
Werp omver uwer arrogantie<br>
Ik zeg werp omver.<br><br>
Maar te hebben gedaan in plaats van niet doen<br>
Dit is geen arrogantie<br>
Te hebben, met manieren, geklopt<br>
Zodat een Blunt zou openen<br>
Te hebben verzameld uit de lucht een levende traditie<br>
Of uit een goed oud oog de onoverwonnen vlam<br>
Dit is geen arrogantie.<br>
Hier ligt de fout in al het niet gedane,<br>
In al de schroom die stokte.<br><br>
(vertaling door de auteur)
