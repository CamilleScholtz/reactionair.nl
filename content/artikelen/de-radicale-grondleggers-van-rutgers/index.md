---
draft: true
title: 'De radicale grondleggers van Rutgers'
subtitle: 'De organisatie achter woke in het onderwijs'
date: '2023-03-23'
authors:
    - 'De redactie'
themes: 'Onderzoek en Speurwerk'
image: e9f91b7d-f05c-42a7-9295-79530673949f.jpg
anchor: Smart
tags:
    - 'Karl Marx'
    - LGBT
    - Marxisme
    - 'Pim Lammers'
    - Rutgers
    - 'Thierry Baudet'
    - Woke
---

OPHEF! "Uw kinderen worden gehersenspoeld en geseksualiseerd!", "Nee hoor, het gaat slechts om voorlichting en preventie!" — Wat is er nou werkelijk gaande? Wat zijn de tijden toch veranderd, van de preutse jaren vijftig naar de vrije jaren zeventig naar de preutse jaren twintig. En wat is er mis met een beetje vrijheid? Met kinderen die zichzelf leren te ontdekken en ouders, voogden en leraressen die hen hierbij begeleiden? *Reactionair.nl* duikt er in.

Als u het nieuws heeft gevolgd, dan kan Rutgers u niet zijn ontgaan. Deze in 1969 opgerichte stichting is tegenwoordig een kenniscentrum voor seksuele voorlichting, ontwikkeling en emancipatie. Rutgers is medeorganisator van de *Week van de Lentekriebels*, een week waarin basisscholieren les krijgen over “weerbaarheid, relaties en seksualiteit.” Zo krijgen ze les over het genot van de pielemuis, het aangeven van grenzen, anatomische lessen over de clitoris, en les over verschillende seksuele oriëntaties en *genderidentiteiten*. Allemaal zaken waar de jeugd spoedig mee te maken zal krijgen. Vanuit dit opzicht lijkt er niets mis te zijn. Vanwaar dan de ophef?

Onder aanvoering van Thierry Baudet werden meerdere voorbeelden aangehaald van ‘kinderboeken’ waarin ofwel expliciete handelingen werden getoond, ofwel verhalen werden verteld waarin complexe onderwerpen als transseksualiteit zeer simpel werden gemaakt (*Het Lammetje dat een varken is*, van Pim Lammers). Dit zou allemaal dienen om de jeugd te seksualiseren en te indoctrineren met de *woke-agenda*. Rutgers beet fel van zich af en kwam met de plausibele verklaring dat Baudet mensen misleidde, dat de genoemde voorbeelden enkel werden gebruikt voor de gepaste leeftijdscategorieën. Zo zouden er natuurlijk geen pijplessen zijn en zou alles gericht zijn op het voorbereiden van kinderen op de naderende complexiteit van seksualiteit. Klinkt plausibel. Veel mensen gingen achter Rutgers staan en waarschuwden voor overtrokken preutsheid.


### Neomalthusianisme

Duiken we in Rutgers, dan zien we echter een ander verhaal. Laten we beginnen bij het begin: Jan Rutgers. De naamgever van Rutgers en haar voorloper, Stichting Rutgers. Jan Rutgers werd geboren in 1850 en stierf in 1924. Hij leefde in een tijd waarin het maatschappelijke moraal bepaald werd door de kerk. Hij was tevens predikant in de N.H. Kerk. Rutgers was in alle opzichten een revolutionair die radicaliseerde in de jaren 1890. Na een studie geneeskunde ontwikkelde hij “links-radicale opvattingen”, zoals het socialisme, feminisme, neomalthusianisme en vegetarisme.[^1] In die tijd waren dit zeker radicale opvattingen, en eentje springt er met name uit, namelijk ‘neomalthusianisme’. Wat is dit nou eigenlijk?

Thomas Malthus (1766 – 1834) was een Engelse econoom uit het pre-industriële tijdperk die voorspelde dat de mensheid in een ramp verwikkeld zou raken. Volgens Malthus betekende bevolkingsgroei dat er steeds meer landbouwgrond nodig was om de wereld te voorzien van voedsel. Aangezien de aarde beperkte capaciteiten heeft zou er een punt komen waarop er niet genoeg land zou zijn om voedsel te verbouwen. Het gevolg: hongersnood.

Pas na het industriële tijdperk weten we dat Malthus er naast zat, maar dat was niet zijn schuld. Er zijn twee factoren die hij niet in beschouwing kon nemen, omdat deze pas na zijn dood duidelijk werden. Ten eerste zorgde industrialisering voor een verhoogde productiviteit, waardoor minder landbouwgrond nodig was om voedsel te verbouwen. Ten tweede zorgde industrialisering er indirect voor dat de bevolkingsgroei verminderde. Zijn manier van denken is echter verre van verleden tijd. Neomalthusianen geloven dat menselijk gedrag en groei beperkt moet worden om de wereld leefbaar te houden. De Club van Rome, een in 1972 opgerichte denktank, is hier het perfecte voorbeeld van; er komt een einde aan (economische) groei en daarom moeten we ingrijpen.

Of de rem op bevolkingsgroei het gevolg was van industrialisering of sociale transformaties valt te betwisten. Denk aan Henri de Saint-Simon, een 19e eeuwse Franse graaf die geloofde in industrialisering als middel om sociale transformaties te bereiken. Dit gaat in tegen het algemene beeld dat socialisme een antwoord was op het industriële tijdperk en uitbuitingen van de arbeiders die daarin plaatsvond. Zijn volgelingen stonden bekend als de ‘Saint-Simonisten’ en Karl Marx beschreef Henri de Saint-Simon als de aartsvader van het socialisme. Onder de volgelingen van Saint-Simon: Barthélemey-Prosper Enfantin, belangrijk in het aanleggen van het Suezkanaal, Simon Ganneau; een tovenaar die zichzelf de ‘Mapah’ noemde, een geslachtsloze profeet, en de gebroeders Péreire, die betrokken waren bij het financieren van spoorwegen, banken in Spanje, Frankrijk en het Ottomaanse Rijk, en fabrieken. Het uitgangspunt is het bereiken van de sociale transformaties die een nieuwe cultuur teweeg zou brengen, met leidende principes als gelijkheid, een nieuw soort Christendom, vrije liefde en een vrouwelijke Messias. Vrije liefde slaat hier op vrije seks, iets wat compleet radicaal was in de toenmalige tijdsgeest.

Vrije liefde zien we terugkomen in het Saint-Simonisme en gaan we terug naar Jan Rutgers, dan zien we dezelfde concepten. Hij was een neomalthusiaan die voorstander was van anticonceptie, niet hoofdzakelijk vanwege het hebben van veilige seks, maar om geboortebeperking te bewerkstelligen. In 1901 werd hij dan ook lid en later voorzitter van de Neomalthusiaanse Bond, samen met zijn vrouw. Deze bond was in het leven gebracht om overbevolking te voorkomen en anticonceptie diende als middel tot dit doel. Volgens het Huygens Instituut zag Rutgers anticonceptie ook als “onderdeel van de bevrijding van de moderne mens uit het keurslijf van de onnatuurlijke moraal.” Dit is een moderne opvatting van ‘natuur’, daar natuur in traditionele zin de aard van een zaak betekent.[^2] De natuur van seks, traditioneel gezien, is voortplanting. Volgens Rutgers was de natuur van seks een van vrijheid. Zo was hij ook fel gekant tegen het huwelijk, omdat het huwelijk onnatuurlijk zou zijn. Rutgers was voorstander van de normalisering van homofilie en eugenetica, geïnteresseerd in anarchisme en socialisme en een van de voorlopers van de seksuele revolutie. Dit is de man waar Stichting Rutgers naar vernoemd is.

{{< image src="assets/32f88211-14fa-45c1-9dd0-a5f5bb7e1897.jpg" caption="Poster van een bijeenkomst van de NMB in 1922." >}}

Rutgers is overleden in 1924. Stichting Rutgers werd in 1969 opgericht. Dat is een groot gat, wat is er in de tussentijd gebeurd? Daarvoor moeten een aantal organisaties benoemen die rond deze tijd ontstonden en hun doelstellingen, te beginnen bij Rutgers zelf.

Zoals gezegd werd Rutgers in 1969 opgericht en het was de opvolger van de Nederlandse Stichting Consultatiebureaus voor Huwelijks- en Geslachtsleven. Haar primaire taak was het verspreiden van kennis over anticonceptie, abortus en het geven van seksuele voorlichting. Als Jan Rutgers geloofde in anticonceptie voor 1) geboortebeperking en 2) vrije seks, mogen we dan stellen dat Stichting Rutgers dezelfde redenen had voor anticonceptie?

{{< image src="assets/bdbcde2a-9824-4e05-b59f-29d28dcdb8a1.jpg" caption="Een van de eerste boekjes van Rutgers" >}}

Op de website van Rutgers zelf trekken zij de lijn door van Jan Rutgers en zijn activiteiten naar de stichting zelf. De tijdlijn begint zelfs bij Jan Rutgers.[^3] Het lijkt bevestigd te worden dat het activisme omtrent anticonceptie voortkwam uit de werken van Thomas Malthus. Kortom, geboortebeperking omdat er een limiet zit aan groei volgens Malthus en geboortebeperking en vrije seks volgens Jan Rutgers.

Bekijken we de tijdlijn van Rutgers, dan zien we verscheidende organisaties. De Nieuw-Malthusiaanse Bond in 1881, wiens doen was het terugdringen van bevolkingsgroei, lijkt hierin de oorsprong te zijn van al deze organisaties. Het huidige kenniscentrum is ontstaan uit een fusie in 2011 tussen de Rutgers Stichting en de Wereldbevolkingsstichting. Laatstgenoemde was in 1987 opgericht en richtte zich op de gevolgen van bevolkingsgroei. Haar doel was het terugdringen van hoge geboortecijfers door het promoten en normaliseren van anticonceptie, abortus, vrije seks, seksuele opvoeding, et cetera. In 1999 fuseerde Rutgers met de NISSO groep (Nederlands Instituut voor Sexuele Hygiëne), die dezelfde doelstellingen had en streefde naar seksuele vorming, voorlichting en toegang tot anticonceptie. We zien een web van neomalthusiaanse actiegroepen die nu de seksuele voorlichting in Nederland verzorgen.


### Pedofilie

We hebben dus de NMB, de NISSO, Rutgers en de Wereldbevolkingsstichting. Samen hebben ze het doel de wereldbevolking te beperken, vanuit Malthusiaans oogpunt, door het promoten anticonceptie, vrije seks en seksuele vorming. Dan is het nu tijd om te praten over het taboe-onderwerp; pedofilie. We gaan hier twee andere organisaties introduceren.

De eerste is de Nederlandse Vereniging voor Seksuele Hervorming (NVSH), die in 1946 is opgericht en de opvolger is van de Nieuw-Malthusiaanse Bond. Deze bond heeft dus dezelfde oorsprong als Rutgers en andere organisaties die al benoemd zijn en heeft vergelijkbare doelstellingen. De NVSH was bepalend in de veranderende denkbeelden over seksualiteit eind jaren zestig en had honderdduizenden leden. De gedachte dat alles maar moest kunnen begon steeds groter te worden en het NVSH speelde ook daar een grote rol in.

Wat zeker relevant is, is dat de NVSH vond dat álles moest kunnen. Inclusief pedofilie. De NVSH organiseerde werkgroepen voor pedofilie die werden ondersteund door PvdA-senator Edward Brongersma. Omschreven als “een van onze schaarse Christusfiguren” door een lid van Vereniging Martijn.[^4] Diezelfde Brongersma werd in de jaren zeventig de voorman van de pedofilie-acceptatie beweging. Zo’n relatie tussen een volwassen persoon en een kind zou gezond kunnen zijn. Een kind zou seksueel contact met een volwassene fijn vinden. Brongersma geloofde, net als Jan Rutgers, in het bevrijden van de mens uit de toen overheersende moraal. Brongersma werd in 1950 veroordeeld tot 10 jaar gevangenisstraf voor ontucht met een 16 jarige, maar vond desondanks de weg naar de politiek. In de jaren zestig werd hij bestuurslid van de NVSH, waar hij de pedofilie-werkgroepen organiseerde. Deze werkgroep gaf het tijdschrift NIKS uit. NIKS is een afkorting voor 'Naar Integratie KinderSeksualiteit'.[^5]

{{< image src="assets/2b84003b-6b53-471d-b3dc-17e2eff24579.jpg" caption="Een van de oude tijdschriften van het NVSH uit 1982" >}}

Rond 2000 ontstond er een groot schandaal omtrent de kinderporno-collectie van Brongersma, die in zijn loopbaan regelmatig uitstapjes maakte naar Azië als sekstoerist. Deze collectie zou wetenschappelijke doeleinden dienen; een maas in de wet om op legale wijze kinderporno te beheren. Het OM beweerde dat de Brongersmastichting geen wetenschappelijke instelling was en dat het zeer twijfelachtig was of al dit materiaal voor wetenschap werd gebruikt. Brongersma was immers een pedofiel. Of hij deze collectie gebruikte om zijn eigen begeerten te behartigen blijft onduidelijk.

{{< youtube nSMpAhQRDB8 >}}

Niet enkel de Brongersmastichting kwam in de problemen, ook een organisatie genaamd de Frits Bernardstichting kwam rond dezelfde tijd in het nieuws. Deze organisatie zou, net als de Brongersmastichting, ‘kinderseksualiteit’ onderzoeken. Onderdeel van dit onderzoek was het opbouwen van een kinderpornocollectie. Toeval? De oprichter, Frits Bernard, destijds tachtig jaar oud, was zelf pedoseksueel. In de statuten van de stichting stond dat zij samenwerkten met, onder andere, de Rutgers Stichting,[^6] hoewel het dus een onbekende organisatie zou zijn.

Brongersma overleed in 1998. Twintig jaar voor zijn dood werd de Brongersmastichting opgericht, die als doel had het financieren van onderzoek naar pedofiele relaties. Deze stichting beheerde de collectie van Brongersma, die in beslag werd genomen door het OM in 1998, waaronder kinderporno. Hoewel de Brongersmastichting geen rol meer speelt, heeft zij wel een rechtsopvolger. Dit is de Fonds Wetenschappelijk Onderzoek Seksualiteit (FWOS). Laat het nou net de FWOS zijn die onderzoeken, uitgevoerd door Rutgers, financiert. Voorbeelden:

- Als seks(e) niet vanzelfsprekend is: Een levensloopperspectief op de relationele en seksuele ontwikkeling van jonge intersekse personen (2023)
-  De leerstoel Seksuele Ontwikkeling, Diversiteit en Gezondheid bij Algemene Sociale Wetenschappen van de Universiteit Utrecht
- ‘Laveren tussen autonomie en loyaliteit’: Seksuele ontwikkeling en beleving van allochtone jongeren (2012)

In haar Programma Wetenschapsbeleid 2019-2023 beschrijft de FWOS dat haar doelstelling is het streven “naar inzicht in, en de verwerving en verspreiding van kennis over seksueel gedrag en seksuele beleving, seksueel-emotionele ontwikkelingstrajecten, gender-en seksuele identiteiten van kinderen, jongeren en jongvolwassen en tot 21 jaar”.[^7] Lezen we door het programma heen, dan zien we dat de FWOS twee onderzoekslijnen heeft:

1. Seksuele ontwikkeling van kinderen en jeugdigen in breed perspectief
2. Sociaal-culturele context van seksuele ontwikkeling, seksualiteit en seksuele gezondheid van kinderen en jongeren

Een organisatie die zich dus bezig houdt met onderzoek doen naar de seksualiteit van kinderen. Een beetje merkwaardig als je je bedenkt dat deze organisatie de rechtsopvolger is van de Brongersmastichting. Ook is de FWOS geïnteresseerd in de “psychoseksuele ontwikkeling van LHBT+ jongeren”, waarin ze zoeken naar gender en seksuele identiteit en hoe de maatschappij dit beïnvloedt.

Rutgers wordt dus niet enkel gefinancierd door de overheid, maar ook door de FWOS, die in deze zou vallen onder ‘organisaties zonder winststreven.’[^8]

Kort samengevat: een organisatie die verbonden was met de NVSH, geleid door een pedofiel, die streefde naar pedofilie-acceptatie, met wortels in het neomalthusianisme, die nu onderzoeken van Rutgers naar kinderseksualiteit financiert. De Frits Bernardstichting en Edward Brongersmastichting hadden grote kinderpornocollecties voor ‘wetenschappelijk onderzoek’, iets wat het OM niet geloofwaardig achtte, mede doordat de oprichters van beide stichtingen pedoseksuelen waren.

In 2013 beweerde Martin Vrijland dat Martijn van Vereniging MARTIJN een comment achter zou hebben gelaten. Hierin zou hij hebben beweerd dat Rutgers de kinderpornocollectie van Edward Brongersma zou beheren.[^9] Dit is slechts een gerucht, dus neem het met een korrel zout.


### Lentekriebels

Dan nu terug naar de ophef: *De Week van de Lentekriebels*. Zoals gezegd kwam Rutgers met een reactie op de beweringen van Baudet. Een van die beweringen zou zijn dat Rutgers het boekje ‘Wat is seks’ van de in 2017 overleden Channah Zwiep zou gebruiken. Dit was onwaar, aldus Rutgers in een tweet op 22 maart.

Hoewel Rutgers hier een punt had, bevelen ze dit boekje wel aan in hun brochure 'seksuele opvoeding 6-9 jaar', onder de titel: ‘Boeken die je samen met je kind kunt lezen.’[^10] Het mag dan wel geen lesmateriaal zijn, het is nadrukkelijk een boek dat geschikt is voor kinderen, aldus Rutgers. Dezelfde Zwiep schreef in 2008 een artikel over seksuele opvoeding van jonge kinderen. Een onderzoek dat gefinancierd werd door de FWOS, de rechtsopvolger van de Brongersmastichting.[^11]

Het gaat verder dan dat. Rutgers heeft in 2010 samen met de FWOS een conferentie georganiseerd over seksuele opvoeding van jonge kinderen.[^12] Ook is er een eenmalig tijdschrift uitgegeven naar aanleiding van deze conferentie: *Seksuele opvoeding van jonge kinderen: Gewoon doen!*, een gezamenlijke uitgave van de Rutgers NISSO stichting en de FWOS. In dit tijdschrift worden zeer vergelijkbare onderwerpen besproken als nu met De Week van de Lentekriebels. Zo is er een sectie waarin een panel van experts vragen beantwoordt omtrent seksualiteit van kinderen. Vragen over een zesjarige dochter die masturbeert, een achtjarig kind dat porno kijkt, en een zoontje van vijf dat doktertje speelt en het buurmeisje heeft gebeft. Waar stopt het normale seksuele gedrag van kinderen? Bij dwang en geweld, zo zegt Van der Doef, een van de experts, verderop in dit magazine.

Overigens stelt Rutgers in hun reactie op Twitter dat deelname aan hun projectweek vrijwillig is, maar dat tegelijkertijd scholen verplicht zijn om aandacht te besteden aan seksualiteit en diversiteit. Rutgers is de voornaamste stichting die materialen aanbiedt op het gebied van seksuele voorlichting. In hoeverre is hier dan sprake van vrije keuze?

Terug naar het magazine. Daar vinden we een lijst over de seksuele ontwikkeling van kinderen per leeftijd. Lees wat erin staat en denk goed terug aan uw eigen jeugd:

{{< image src="assets/7708206d-e332-494c-b8fb-ceba26756af5.webp" >}}

Om het even samen te vatten; dit is een lijst uit een magazine waar de FWOS mede-oprichter van is, een organisatie die onderzoek naar kinderseksualiteit bij Rutgers financiert. Een organisatie die voortkwam uit de pedofilie-acceptatie beweging. Dit brengt ons naar de vraag: in hoeverre is de expertise van Rutgers over kinderseksualiteit het gevolg van de invloed van het FWOS?

Als ‘uit onderzoek’ blijkt dat kinderen van zes jaar oud masturberen en seksuele vorming (of hervorming?) van kinderen nodig is, hoe betrouwbaar is dat onderzoek dan? WC-eend zal vast ook uitvoerig onderzoek hebben gedaan naar WC-eend als product nummer één. In de jaren zestig financierde de suikerindustrie onderzoek dat uitwees dat vet de veroorzaker van obesitas was, niet suiker. Als de rechtsopvolger van de Brongersmastichting onderzoek financiert naar kinderseksualiteit, dan blijkt geheel toevallig dat kinderen masturberen en seksualiteit onderwezen moet worden.

Dit zijn slechts suggestieve conclusies, maar we moeten zeker niet doen alsof Rutgers een filantropische organisatie is die slechts dingen als tienerzwangerschappen, aanranding en SOAs probeert te voorkomen. Het is een stichting met diep neomalthusiaanse wortels, die in een netwerk zit met de rechtsopvolger van de Brongersmastichting en wiens naamgever voorstander van vrije seks was om de wereldbevolking te verkleinen. Deze stichting verzorgt de seksuele voorlichting van de Nederlandse jeugd.


### Organisatielijst

1881: Nieuw-Malthusiaanse Bond
1946: Nederlandse Vereniging voor Seksuele Hervorming (NVSH) 1967: Nederlands Instituut voor Sexuele Hygiëne (NISSO)
1969: Rutgers Stichting (ook wel Rutgers Nisso Groep)
1987: Wereldbevolkingsstichting
1999: fusie Nisso Groep en Rutgers Stichting
2011: Rutgers (kenniscentrum)


[^1]: Huygens Instituut, *[Rutgers, Johannes (1850-1924)](https://resources.huygens.knaw.nl/bwn1880-2000/lemmata/bwn3/rutgersj)*.
[^2]: Zie *Reactionair.nl* artikel [Natuur versus natuur](https://reactionair.nl/artikelen/natuur-versus-natuur/).
[^3]: De *[Rutgers tijdlijn](https://rutgers.nl/tijdlijn/)*
[^4]: Trouw, *[Uit de kluisters van de seksuele moraal
](https://www.trouw.nl/nieuws/uit-de-kluisters-van-de-seksuele-moraal~b9a0f413/)*.
[^5]: Dit tijdschrift is te bekijken en te lezen op de *[Brongersma-wiki](https://brongersma.info/Tijdschriften)*, let op: deze bladen zijn echt heel expliciet.
[^6]: Trouw, *['Justitie moet collectie onderzoeken']
[^7]: FWOS, *[Missie](https://www.fwos.nl/over-ons/missie/)*.
[^8]: Zie *[hier](https://www.cbf.nl/organisatie/rutgers)* de financiering van Rutgers.
[^9]: Zie de *[bron](https://www.martinvrijland.nl/archief/alles/rutgers-wpf-beheert-kinderporno-brongersma/)* van dit gerucht.
[^10]: Dit brochure is te koop en in te zien op de *[Rutgers webshop](https://shop.rutgers.nl/nl/webwinkel/brochure-seksuele-opvoeding-6-9-jaar/61023528&page=)*.
[^11]: FWOS, *[Onderzoek naar de seksuele opvoeding van jonge kinderen](https://www.fwos.nl/wp-content/uploads/2013/07/de-seksuele-opvoedingen-van-jonge-kinderen-channah-zwiep.pdf)*.
[^12]: In te zien op het Issuu account van Rutgers, [Seksuele opvoeding van jonge kinderen: Gewoon doen!](https://issuu.com/rutgers/docs/seksuele-opvoeding-gewoon-doen).
