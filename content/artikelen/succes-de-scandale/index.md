+++
title = "Succès de scandale"
subtitle = "Over ophef als politiek strategie"
auteurs = ["De redactie"]
date = "2022-10-27"
themas = "Politiek en Actualiteit"
aangehaald = ["Jean Cocteau", "Thierry Baudet"]
image = "parthenon_by_vasiliy_polenov.jpg"
anchor = "Smart"
caption = "Vasily Polenov, Parthenon"
+++
In het begin van de twintigste eeuw tuimelden kunstenaars over elkaar heen schandalen te veroorzaken met hun werken. Beroemd, nee berucht, is de première van Stravinksy's *Le sacre du printemps*, waar het publiek o.a. met hoongelach reageerde en met spullen begon te gooien. Dit werk mag de scandaleuze première zijn ontgroeid maar men moet voor ogen houden dat de gehele modus operandi van de avantgardistische kunstenaars van die tijd juist het veroorzaken van een schandaal inhield. Met hun ballet Parade waren de makers[^1] bijvoorbeeld voornemens een schandaal te creëren. De additie van verscheidene ongebruikelijke instrumenten als een pistool, een typemachine, een misthoorn, een *roue de loterie* en plasjes water[^2] verraden dat hier primair een schandalige première beoogd werd. Ook naderhand, toen Satie voor de rechtbank moest verschijnen vanwege een onvriendelijke ansichtkaart[^3] naar een muziekcriticus die Parade niet geheel op waarde wist te schatten, riep Cocteau herhaaldelijk "Cul!" door de rechtszaal en werd hierom hardhandig gearresteerd.\
\
Deze tendens heeft zich doorgezet in de twintigste eeuw en is nog steeds het leidende principe van de kunst in de eenentwintigste eeuw: denk slechts aan een prent die na geveild te zijn werd versnipperd door een mechaniek in de lijst, een opgeplakte banaan of Koons' *Made in Heaven*. Er is een hoop lucht die hierbij gesponnen wordt om dergelijke kunst te verkopen, en het belachelijke is dat kunstcritici tegenwoordig dergelijke uitwassen met veel bombarie loven - het schandaal gaat de kunst voor, en de kunst zelf, en de werkelijke kwaliteit, is volkomen secundair. De hedendaagse kunst is per definitie anti-kunst, die “de definitie van wat kunst is in twijfel trekken”, de kunstenaar echter nauwelijks nog werk en moeite kosten en die allereerst bedoeld zijn om te choqueren. Er is in deze zin een groot verschil tussen het schandaal dat Manets P*etit-déjeuner sur l‘herbe* veroorzaakte, en waarom Duchamps *Fountain* een schandalig werk is dat zijn tijd slechts vanwege dit schandaal overleeft.[^4]\
\
Ik voer dit voorbeeld ter illustratie aan, echter is het geenszins als directe parabel te beschouwen voor wat hier nu volgt:\
\
Het is namelijk over de giftige politiek dat ik het wil hebben. Voor enkele dagen terug publiceerde parlementariër Van Meijeren een video, waarin hij op bezoek ging bij een journaliste in haar werkkamer om terug te komen op de mening van haar dat het woord ”liquideren”, dat in de mond was genomen door een zeker televisiepersonage jegens de heer Baudet.\
\
Er valt inhoudelijk van alles over de kwestie te zeggen, dat het woord liquideren ook de zijdelingse betekenis “wegsturen” zou hebben is totale nonsens, en het zou ook niet vreemd moeten zijn dat een journalist kan worden aangesproken op het op deze wijze bagatelliseren van bedreigingen.\
\
Het is echter slechts de methodiek waar ik het over wil hebben: de methodiek van de ophef. Forum voor Democratie vaart hierop. De media en andere politieke partijen vallen keer op keer over elkaar heen om de zetten en uitspraken van Forum-kamerleden te veroordelen. Dit doen ze in algemene, ledige uitspraken die voor spierballentaal door moeten gaan maar zowel even weinig constructief zijn als ook puur een geveinsde respons voor de bühne, en in het licht van de eigen daden van bepaalde politici danig hypocriet voorkomen.\
Het moet in ogenschouw worden gehouden dat ik het niet geheel eens ben met de methodiek, maar hoewel men anders wil doen voorkomen is, bijvoorbeeld, het onterecht storten van honderden gezinnen in zware schulden en ander onheil wel degelijk van een ergere orde dan het aanspreken en heimelijk filmen van een journalist.\
\
Het is de media en de gevestigde politiek die in zekere zin de grenzen van wat besproken "mag" worden bepaalt, en het is hierdoor dat zij ook de gewone man proberen te overtuigen hoezeer Forum voor Democratie een verachtelijke partij is. Het is echter júist hoe Forum voor Democratie opereert, en partijleider Baudet schreef in mei 2021 hierover:\
\
De sleutel ligt in het effect dat beoogd wordt met de schandalen - die, welbeschouwd, worden gecreëerd en enorm worden opgeklopt door de gevestigde macht. Zíj maken steeds iets tot “ophef”, zíj bepalen wanneer een woordje of grapje of ontmoeting iets heel verdachts of gevaarlijks is (en het is ook lang niet altijd precies te voorspellen wanneer dat eigenlijk gebeurt en hoe iets kleins ineens groot wordt of iets groots merkwaardig genoeg klein blijft) - maar áls het gebeurt is dat altijd met een reden, met een doel: het buiten de orde verklaren van een standpunt of opvatting. Het afgrenzen van de acceptabele discussieruimte. Om daarmee, uiteindelijk, en dat is de kern, de randvoorwaarden van het debat zó af te bakenen dat zij altijd winnen.[^5]\
\
Wat hier belangrijk is: er zijn zeker schandalen die totaal opgeklopt zijn, maar er zijn ook acties waarvan de uitkomst wel degelijk kan worden voorspeld en die ook tegen de goede orde wel degelijk indruisen, daarnaast zijn er meerdere manieren om de discussieruimte te verruimen, en zijn bijvoorbeeld Tweets weinig geschikt om filosofische inzichten op grondige wijze te verdedigen tegenover een onwetend publiek en de uiterst ongeleerde media en mede-politici. Niettemin is het effect dat zij in het gezichtsveld van het publiek blijven erg waardevol; over partijen als JA21, de zogenaamde "nette rechtse partij" hoort men immers helemaal niets in de media. Zonder ophef zou het gedachtegoed van Forum voor Democratie, dankzij de verwevenheid tussen media en politiek, het publiek niet bereiken.\
\
We moeten echter niet onderschatten hoe zeer het schandalisme met de politieke methode in het algemeen is verweven: komen de verkiezingen eraan, dan overschreeuwen VVD en PVV elkander met anti-immigratieretoriek en de SP maakt een scandaleuze video om Frans Timmermans voor joker te zetten, die daarin Nederland als een taartje verorbert. Zo is qua methodiek Forum voor Democratie niet echt een vreemde eend in de bijt, enkel zijn ze misschien iets opener in het benutten van ophef als politieke strategie. Dat de media en politiek zo ontzettend heftig reageert, zo overtrokken, is echter ook een teken dat Forum voor Democratie serieus genomen wordt en als bedreiging wordt beschouwd.\
\
Forum-voorstanders moeten bij zichzelf te rade gaan of juist het meegaan in de moderne tendens tot ophef, juist deze hedendaagse politiek een passend antwoord vormt op deze methodiek. Want helpt het wel om in de slangenkuil nog meer reptielachtige tendensen na te streven, om te trachten vuur met vuur te bestrijden? Ik heb hierover mijn sterke twijfels. Wat ook meespeelt, is het talent dat Forum voor Democratie heeft om bruggen te verbranden, en bijvoorbeeld door het bestempelen van het Christendom als "loserreligie" jaagt Baudet conservatief-Christelijke stemmers weg, om nog maar te zwijgen van het feit dat dit weinig constructief is in de samenwerking met bijvoorbeeld de SGP, waarmede zij op inhoudelijk vlak verder een grote aansluiting kunnen vinden.\
\
Daarentegen moeten Forum-tegenstanders bedenken of ze zich willen laten afschrikken door ophef per se, en goed evalueren of het schandaal niet wellicht gigantisch overtrokken is, of dat het ook een inhoudelijk breekpunt vormt met de persoonlijke politieke meningen. Hoed u voor het napraten van de ready-made mening die u is voorgekauwd door de media en de gevestigde politiek, waak ervoor om niet direct mee te gaan in de verontwaardiging en met een koel hoofd de feiten te evalueren. Veel schunniger namelijk dan de ophef van Forum voor Democratie, zelfs als ik, zoals gezegd, niet geheel een voorstander ben, is het eerdergenoemde voorbeeld van kiezersmisleiding die door de VVD bedreven wordt in verkiezingstijd, waarna de kritiek op immigratie en dergelijke klassieke PVV-punten in de praktijk als een baksteen worden laten vallen als zij zich wederom eenmaal in het pluche genesteld hebben. Hierbij wordt gemakzuchtig naar coalitiepartners gewezen en schouderophalend verklaard dat men in de politiek altijd op het doen van concessies is aangewezen.\
\
[^1]: Het initiële idee en scenario zijn van Jean Cocteau, de muziek van Satie, het ontwerp voor set en kostuums van Picasso.\
\
[^2]: Naar het schijnt een idee van Cocteau, Satie zou het hier niet geheel mee eens zijn geweest.\
\
[^3]: Op de betreffende ansichtkaart stond: *Monsieur et cher ami – vous êtes un cul, un cul sans musique! Signé Erik Satie* (mijnheer en waarde vriend – u bent een aars, een aars zonder muziek! Was getekend, Erik Satie)\
\
[^4]: Dit heeft ervoor gezorgd dat de moderne kunstenaar niet te vergelijken valt met de kunstenaar van vroeger; hij heeft slechts het talent te choqueren, aan ambachtelijke kunde ontbreekt het hem echter volkomen.\
\
[^5]: Lees het bronartikel [hier]([https://fvd.nl/nieuws/over-​het-nut-van-ophef](https://fvd.nl/nieuws/over-het-nut-van-ophef))[](https://fvd.nl/nieuws/over-het-nut-van-ophef)