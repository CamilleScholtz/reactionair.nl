---
auteurs:
- Redactie
date: "2022-04-29"
question: En, bent u een rechtsextremist?
subtitle: Doe de test!
themas: Klikaas
title: Bent u een rechtsextremist?
---


De AIVD bracht hun jaarverslag uit[^1] en gaf het volgende aan:

>“Aan de ene kant kunnen radicale gedachten uitgroeien tot extremistische voornemens en - uiteindelijk - tot het daadwerkelijk inzetten van geweld. Aan de andere kant bestaat het gevaar dat het geloof in de democratische rechtsorde langzaam wordt ondermijnd en mensen zich geleidelijk, maar steeds meer, afkeren van de maatschappij.”

Wat de AIVD precies bedoelt met de ‘democratische rechtsorde’ is voor ons nogal onduidelijk. De AIVD bespreekt ook uitgebreid het rechts-extremisme:

>“Rechts-extremisten voelen de bedreiging ook op cultureel vlak: in de emancipatie van vrouwen, homo’s of transgender personen, en in de woke-beweging. Die zouden de media, het onderwijs en de cultuursector gebruiken om traditionele waarden en rollenpatronen aan te vallen.”

Uit het rapport komt maar weer eens de tolerantieparadox van Herbert Marcuse naar voren: links activisme —voor zover er nog te spreken valt over activisme wanneer het ondersteund wordt door grote multinationals, de media, de instituties en de universiteiten— moet altijd getolereerd worden, gewelddadig of niet, en rechts activisme, ook als het vreedzaam is, moet de kop ingedrukt worden. _“Onze woorden zijn geweld, hun geweld zijn woorden.”_

Nou zijn wij van _Reactionair_ de moeilijkste niet en hebben we voor u, speciaal naar aanleiding van dit rapport, een handig lijstje opgesteld om te kunnen zien of u voldoet aan dit beeld van ‘rechts-extremisme’ van de AIVD.

U:

- gelooft dat immigratie eerder iets slechts is, dan iets goeds;
- gelooft dat verdergaande individualisering onder aanvoering van pressiegroepen zoals de LHBT-beweging eerder iets slechts is, dan iets goeds;
- gelooft dat de media, het onderwijs en de cultuursector traditionele waarden en rollenpatronen aanvallen;
- gelooft dat immigratie een grote factor is op stijgende woningprijzen;
- gelooft dat het een slecht idee is om kinderen verwarring aan te praten over hun geslachtelijke identiteit; 
- wilt zichzelf thuis voelen in eigen land;
- gelooft dat vroeger niet alles slechter was;
- gelooft dat met de ontkerkelijking iets  waardevols verloren is gegaan;
- vindt het vervelend als u een schuldgevoel opgedrongen krijgt voor zaken waar u niks mee te maken heeft gehad;
- gelooft dat 'de' wetenschap het ook niet altijd bij het rechte eind heeft.


Voldoet u aan een of meerdere van deze criteria, zou het zomaar eens kunnen dat de gleufhoeden u in de smiezen houden.

[^1]: Het hele jaarverslag van de AIVD is _[hier](https://www.aivd.nl/binaries/aivd_nl/documenten/jaarverslagen/2022/04/28/aivd-jaarverslag-2021/AIVD-jaarverslag+2021.pdf)_ te lezen.
