+++
title = "Sinterklaas, de Indo-Europese Hemelvader?"
subtitle = "Een afdaling in de goddelijke grond van de Sinterklaastraditie"
auteurs = ["Elvengast"]
date = "2022-11-28"
themas = "Religie en Metafysica"
image = "arbo_wildhunt.jpg"
anchor = "Smart"
+++
Was jij als kind bang voor de Sint? Wellicht dat je in deze jeugdige jaren, toen de hedendaagse volwassenheid onze diepe connectie tot onze bron nog niet had afgestompt, iets realiseerde middels jouw bloedgeheugen: dat je in feite de Indo-Europese Hemelvader in de ogen staarde.\
\
Want hoewel dit wellicht een vreemd idee kan lijken—ik hoor je denken: Sint Nicolaas is toch een *katholieke* heilige? Een kerk die niets met de heidense meergoderij heeft?—zal ik je tonen dat Sinterklaas een van de laatst levende restanten van de Indo-Europese Hemelvader Dyáuṣ Pitṛ́ is, wiens naam ons wellicht beter bekend is in de vorm ‘Jupiter’.\
\
Sinterklaas is zo een levende uiting van één van de meest perennialistische patronen waarvan de wortel dieper terug loopt in de tijd dan de Abrahamitische tradities. Het is eenvoudig vast te stellen dat de Sinterklaasgebruiken vandaag de dag geen basis hebben in de Bijbel, noch in de tradities uit de Levant. De vorm van het Sinterklaasfeest is duidelijk van buiten die tradities geassimileerd. Wel zien we verschillende gebruiken en tradities uit het Indo-Europese gebied die sterke overeenkomsten vertonen met hoe wij Sinterklaas vieren.\
\
In dit artikel nodig ik je uit om mee te gaan op reis door de tijd, en wil ik je langs een aantal manifestaties van de Hemelvader voeren, om zo de wortels van onze Sint Nicolaas bloot te leggen en het feest in een nieuw daglicht te plaatsen.\
Ik hoop dat nieuw licht tot nieuwe inzichten leidt, en dat men hierdoor beter gaat begrijpen waar het feest voor dient, waar het om draait, welk perennialistisch patroon in deze belichaamde mythos wordt uitgeleefd en waarom het belangrijk is dat deze gebruiken niet verloren gaan in de waan van de dag.\
Ook zal ik de jeugdige nostalgie, de hang naar het “gezellige kinderfeest” niet sparen met deze openbaring, want ik kan je verzekeren dat Zwarte Piet niet langer gezien zal worden als een olijke kindervriend tegen de tijd dat wij tezamen bij het eindpunt van onze reis zijn aangeland.

### [](<>)De Hemelvader is één, hij heeft vele maskers

Wie is is Dyáuṣ Pitṛ́? Allereerst een etymologische achtergrond: Dyáuṣ komt van *dyú*, dat ‘hemel’ betekent, en Pitṛ́ betekent ‘vader’. Dyáuṣ is specifiek de hemel bij daglicht, en connoteert met de zon, het licht en de dag.

Ons woord ‘dag’ gaat terug op dezelfde wortel als Dyáuṣ, en ook aan de Latijnse woorden *dies* (dag) en *Deus* (God) en de Engelse woorden *divine* (hemels) en *dawn* (dageraad) ligt dezelfde wortel ten grondslag.

Toch lijkt deze naam een titel te zijn, want er is geen bewijs van een gepraktiseerde cultus van Dyáuṣ Pitṛ́ gevonden, en daarbij wordt hij maar vier keer bij naam genoemd in de oudste Indo-Europese collectie van lofzangen; de *Rigveda*.

Wie was deze god, waar komt hij vandaan en op welke manier werd hij aanbeden? 

**Theïsme in de bronstijd**\
Om dit te beantwoorden moet ik eerst wat uitleggen over hoe men dacht over goden in polytheïstische religies uit de vroege bronstijd. Ze hadden namelijk een heel ander godsbeeld dan wij dat vandaag de dag kennen. Modern, westers theïsme neigt vaak naar het zien van God als God een wezen. Een wezen boven andere wezens (engelen, mensen, dieren), maar desalniettemin een wezen. Ook is dit wezen een bron van al het Goede en Ordelijkheid. Deze vorm van theïsme is echter relatief modern, en oudere culturen houden er een geheel andere visie op na.\
\
Het idee van een louter goedaardige God is bijvoorbeeld de oudere vormen van theïsme relatief vreemd. Goden hadden een eigen wil en stonden boven zoiets als de menselijke moraliteit. Ze waren vormloos en tegelijkertijd alle vormen tegelijkertijd. Ze manifesteerden zich in dieren, in concepten; waren de nacht die de jager verhulde, of het inzicht dat een oplossing openbaarde. God was de inspiratie (iemand kreeg de geest)[^1], hij was de hemel, de aarde en de zee. God was de plant, de storm en de sloten van deuren die niet meer open gingen. God was de lust die zich roerde in je lendenen met de ontwakende lente, of de woede die je verblindde in de strijd. God was niet een fysiek wezen, maar een geest die bezit nam van jou, de mensen en dieren om je heen en deze voortdreef. Een vormloze entiteit die zichzelf in allerlei vormen kon manifesteren.

Als voorbeeld wil ik kijken naar Zeus Triophthalmus (Ζεύς Τριόφθαλμος). Triophthalmus betekent Drie-ogige. Wij zien Zeus doorgaans niet als een drie-ogig wezen, maar in de vroegere conceptie van deze god was een dergelijk beeld geen enkel probleem.

Elk oog vertegenwoordigde een andere manifestatie van de Olympische Zeus, en elke manifestatie had een eigen vorm, zoals Proklós het omschreef in *Commentaar van Proklós op Plato's Cratylus*:

> \
> *“Hij (de Olympische Zeus) is ook de culminatie van de drie, heeft dezelfde naam als de bron Jupiter (Zeus), is met hem verenigd en wordt monadisch Jupiter genoemd. Maar de tweede wordt dyadisch de mariene Jupiter en Neptunus (Ποσειδῶν) genoemd. En de derde wordt triadisch de terrestrische Jupiter, Pluto (Πλούτων) en Hades (Ἅιδης) genoemd. De eerste hiervan bewaart, maakt en verlevendigt hoogtepunten, de tweede echter, dingen van een tweede rang, en de derde die van een derde orde. Vandaar dat deze laatste Proserpine (Περσεφόνη) zou hebben verkracht, zodat hij samen met haar de uiteinden van het universum zou kunnen animeren."*[^2]

Drie Zeusen. Ζεὺς Ὀλυμπιακός (Zèfs Olympiakós, de Olympische Zeus), Ζεὺς Θαλάσσιος:  Ποσειδῶν (Zèfs Thalássios: Poseidón) en Ζεὺς Χθόνιος:  Πλούτων (Zèfs Chthónios: Ploúton).

In dit godsbeeld komt de oude vorm van theïsme wellicht het sterkst naar voren: Zeus is zowel zichzelf, *als* Hades en Poseidon. De Hemelvader is een drie-eenheid van de drie Olympische broers, waarbij zij alledrie de essentie hebben van de Olympische Zeus. In deze drie aspecten omvat de Olympische Zeus de gehele wereld; het land, de zee en de lucht. Elk aspect heeft zijn eigen domein, maar alledrie deze aspecten zijn dezelfde Hemelvader, aldus Pausanias in zijn werk Hellados Periegesis (Ἑλλάδος Περιήγησις):

τρεῖς δὲ ὀφθαλμοὺς ἔχειν ἐπὶ τῷδε ἄν τις τεκμαίροιτο αὐτόν. Δία γὰρ ἐν οὐρανῷ βασιλεύειν, οὗτος μὲν λόγος κοινὸς πάντων ἐστὶν ἀνθρώπων. ὃν δὲ ἄρχειν φασὶν ὑπὸ γῆς, ἔστιν ἔπος τῶν Ὁμήρου Δία ὀνομάζον καὶ τοῦτον·\
‘Ζεύς τε καταχθόνιος καὶ ἐπαινὴ Περσεφόνεια.’ (Ἰλιὰς Ὁμήρου 2.9.457)\
Αἰσχύλος δὲ ὁ Εὐφορίωνος καλεῖ Δία καὶ τὸν ἐν θαλάσσῃ. τρισὶν οὖν ὁρῶντα ἐποίησεν ὀφθαλμοῖς ὅστις δὴ ἦν ὁ ποιήσας, ἅτε ἐν ταῖς τρισὶ ταῖς λεγομέναις λήξεσιν ἄρχοντα τὸν αὐτὸν τοῦτον θεόν.[^3]\
\
Een goed boek dat ik graag aanraad over deze oudere vormen van theïsme is *Die Götter Griechenlands. Das Bild des Göttlichen im Spiegel des griechischen Geistes* van Walter F. Otto, waarin de Griekse goden Athena, Hermes, Aphrodite en Apollo worden uitgewerkt vanuit het wereldbeeld van de Homerische epiek.

**Goden en hun vormen**

Goden waren niet tot één vorm beperkt. Ze hadden aspecten, die gevangen werden in titels. Aspecten zijn lastig uit te leggen, maar je zou het enigszins kunnen vergelijken met het breken van een enkele straal wit licht met een prisma in vele verschillende kleuren. Elke kleur is aanwezig in de oorspronkelijke straal wit licht, maar de kleur komt pas als zodanig naar voren als het licht breekt. Zo kan bijvoorbeeld het 'aspect' rood zichtbaar worden, die niet gelijk is aan het 'aspect' blauw, noch bevat één van beiden de ander.

In welke ‘kleur’ de godheid verschijnt, dat is een aspect van de godheid. In de verschijning verliest de godheid de attributen van een andere ‘kleur’, al kan hij deze alsnog wel aanspreken vanuit de bron (en dus van kleur veranderen). Via zijn aspecten kan een god zich in verschillende gedaantes aandienen.

Het tweede wat belangrijk is, is dat symbolen in een mythisch domein niet slechts één ding betekenen. Afhankelijk van de context waarin een symbool zich toont, kan de neiging van het symbool veranderen. Zo kan een god een wapen dragen, dat soms een drietand is, soms een bliksemschicht, of heeft hij soms een blauwe huid en dan weer een zwarte huid. Soms zijn ze echtgenoot, dan weer zoon of dochter, en afhankelijk van wat wordt uitgebeeld  misschien wel negen godinnen in één keer. De goden zijn geen fysieke wezens en daarmede niet beperkt tot het moeten behouden van een bepaalde vorm. Terwijl de tijd arena’s en connotaties verandert, blijft een beeld behouden. Of het uiterlijk verandert, terwijl de betekenis blijft.

De Hemelvader heeft vele maskers, en een groot aantal van die maskers zijn moeilijk te vereenzelvigen met de connotaties die onze moderne, op het Christendom geïnspireerde, cultuur heeft bij God.

## [](<>)Maskers van de Indo-Europese Hemelvader

In dit stuk neem ik je mee langs drie takken binnen de Indo-Europese familie. We beginnen in de Vedische traditie, die in India vandaag de dag voortleeft in het Hindoeïsme. Daarna gaan we naar Hellenistisch Griekenland, langs de - voor velen hier - wat bekendere goden.

Hierna zullen we afreizen naar Noord-West Europa, waar de Sinterklaasgebruiken bestaan die voor ons bekend zijn.

### [](<>)Razende Rudra Shiva uit de Veda’s

De meest directe link met Dyáuṣ Pitṛ́ is de Vedisch god Rudra. Rudra is een godheid uit de Vedische geschriften, waar ook Dyáuṣ Pitṛ́ wordt genoemd. Rudra is een razende godheid, een kwade stormgod. Zijn naam zou teruggaan op ‘De Brullende’.

Een beetje een vreemde oppergod, zeg je? Dat valt mee. Onthoud: het soort theïsme uit onze tijd was de vroegere culturen grotendeels vreemd. Ik zal je laten zien waarom Rudra de beste kanshebber is voor de titel Dyáuṣ Pitṛ́.

#### [](<>)Rudra de Hemelvader

De volgende verzen uit de *Rigveda* en *Yajurveda* maken via titels Rudra bekend als de Hemelvader. De vertalingen komen uit *The Rigveda: The Earliest Religious Poetry of India, door Stephanie W. Jamison en Joel P. Brereton.*

> **तवमग्ने रुद्रो असुरो महो दिवस्त्वं शर्धो मारुतं पर्क्ष ईशिषे |**
>
> **तवं वातैररुणैर्यासि शंगयस्त्वं पूषा विधतः पासि नु तमना ||**\
> *tvamaghne rudro asuro maho divastvaṃ śardho mārutaṃ pṛkṣa īśiṣe |*
>
> *tvaṃ vātairaruṇairyāsi śaṃghayastvaṃ pūṣā vidhataḥ pāsi nu tmanā ||*
>
> You, Agni, as *lord of great heaven*, are Rudra;\
> you, as the troop of Maruts, are master of strengthening nourishment
>
> **Rigveda, Maṇḍala 2, Sūkta 1, Ṛc 6**[^4]
>
> **सथिरेभिरङगैः पुरुरूप उग्रो बभ्रुः शुक्रेभिः पिपिशेहिरण्यैः |**
>
> **ईशानादस्य भुवनस्य भूरेर्न वा उ योषद रुद्रादसुर्यम ||**\
> *sthirebhiraṅghaiḥ pururūpa ughro babhruḥ śukrebhiḥ pipiśehiraṇyaiḥ |*
>
> *īśānādasya bhuvanasya bhūrerna vā u yoṣad rudrādasuryam ||*
>
> With sturdy limbs, the mighty red-brown one of many forms has adorned himself with gleaming golden (ornaments).                                                             \
> From Rudra, who is *master over the abundant living world*, lordly power will surely not be distant.\
> **Rigveda,** **Maṇḍala 2, Sūkta 33, Ṛc 9**
>
> **\
> अर्हन बिभर्षि सायकानि धन्वार्हन निष्कं यजतं विश्वरूपम |**
>
> **अर्हन्निदं दयसे विश्वमभ्वं न वा ओजीयो रुद्र तवदस्ति ||**
>
> *arhan bibharṣi sāyakāni dhanvārhan niṣkaṃ yajataṃ viśvarūpam |*
>
> *arhannidaṃ dayase viśvamabhvaṃ na vā ojīyo rudra tvadasti ||*\
> \
> Worthily you bear the arrows and the bow and *worthily the sacrificial neck ornament of all forms*.\
> Worthily you *parcel out the whole formless void*. Surely there exists *nothing more powerful than you*, Rudra.\
> **Rigveda,** **Maṇḍala 2, Sūkta 33, Ṛc 10**[^5]
>
> **यथा रुद्रस्य सूनवो दिवो वशन्त्यसुरस्य वेधसः |**
>
> **युवानस्तथेदसत ||**
>
> *yathā rudrasya sūnavo divo vaśantyasurasya vedhasaḥ |*
>
> *yuvānastathedasat ||*
>
> Just as they wish, so shall it be—they,\
> the sons of Rudra \[the Maruts], *lord of heaven*, the ritual adepts, the youths
>
> **Rigveda,** **Maṇḍala 8, Sūkta 20, Ṛc 17**

*Divo* is weer de genitief van *dyú*: ‘van de hemel’. Ook de Maruts, Rudra’s zonen, worden hier aangehaald; mythische stormvogels.

De volgende strofe biedt een inkijkje in een belangrijkste aspect van Rudra: een kwade godheid voor wie zelfs de Dood bang is. Deze strofe is ook wel bekend als de *Mahamrityunjaya* *Mantra*, de grote mantra die de dood verslaat. Tevens is Rudra welriekend, en vergroot hij welvaart. De titel *Tryambaka* (त्र्यम्बक) betekent drie-ogige, en is als woord direct verbonden aan *Zeus Triophthalmus*.

> **तर्यम्बकं यजामहे सुगन्धिं पुष्टिवर्धनम |**
>
> **उर्वारुकमिवबन्धनान मर्त्योर्मुक्षीय माम्र्तात |**
>
> *tryambakaṃ yajāmahe sughandhiṃ puṣṭivardhanam |*
>
> *urvārukamivabandhanān mṛtyormukṣīya māmṛtāt ||*\
> We sacrifice to Tryambaka the fragrant, increaser of prosperity.
>
> Like a cucumber from its stem, might I be freed from death, not from deathlessness.\
> **Rigveda,** **Maṇḍala 7, Sūkta 59, Ṛc 12**

Ook de volgende strofe is belangrijk, want hierin wordt Rudra geïdentificeerd als Shiva. Shiva is dus een titel van Rudra en betekent ‘de Voorspoedige’. Dit wordt later belangrijk, als we op de duale vorm van de Hemelvader komen.

> **सतोमं वो अद्य रुद्राय शिक्वसे कषयद्वीराय नमसादिदिष्टन |**
>
> **येभिः शिवः सववानेवयावभिर्दिवःसिषक्ति सवयशा निकामभिः ||**
>
> *stomaṃ vo adya rudrāya śikvase kṣayadvīrāya namasādidiṣṭana |*
>
> *yebhiḥ śivaḥ svavānevayāvabhirdivaḥsiṣakti svayaśā nikāmabhiḥ ||*
>
> With reverence show forth your praise today to Rudra the skillful, who rules over heroes,\
> (and to those \[=Maruts]) with whom he, the well-disposed, very helpful, self-glorious one, keeps company—with those of heaven who travel their ways, the avid ones.
>
> **Rigveda,** **Maṇḍala 10, Sūkta 92, Ṛc 9**

Rudra is de Vedische Hemelvader, een angstaanjagende stormgod. Vader van de Maruts, gigantische stormvogels die met lichtflitsen en bliksemschichten en donderend geweld door de hemelen razen. Ontembare wezens die bergen laten beven en die de wolken met hun wapens splijten om het te laten regenen. De filoloog Georges Dumézil vergeleek deze Maruts met de Germaanse Wilde Jacht, en ze hebben overeenkomsten met de Einherjar en de Griekse Myrmidon. Zo hebben de Maruts bijvoorbeeld geen individualiteit.

Maṇḍala 8, Sūkta 20, gericht aan deze Maruts, toont ons een ander aspect van hun vader Rudra. De Maruts in de Sūkta worden gevraagd om genezing. De strofes roepen de Maruts aan om het medicijn van hun vader te brengen.

Hier wordt Rudra omgetoverd tot Vaidyanatha, de heer van de geneesheren. Genezer van mensen en verjager van ziekte en de dood. Twee lofzangen uit de Rigveda roepen Rudra (verhuld) aan, met de titel *Bṛhaspati* (बृहस्पति, Heer van de Gebeden, en de personificatie van de planeet Jupiter) in Rigveda M10.S97, en *Savitṛ* (सवितृ, de Ontwaker, en een titel van Surya, de zon) in Rigveda M10.S161.

Maar Rudra’s onstuimige razernij is niet het enige masker van de vedische Hemelvader. Er is ook het masker Shiva.

#### Rudra als Shiva

**Shiva, de Wijze Leraar**

Shiva. De Voorspoedige en Welwillende. De ultieme leraar van de mensen, schenker van wijsheid, van giften, van innerlijke rust en orde. Shiva is de Grote Yogi, het grote voorbeeld voor elke asceet. Shivai is een god die zich begeeft op de kerkhoven en grensgebieden van de bewoonde wereld. Hoewel hij in zijn vorm geassocieerd wordt met de sadhu, zijn veel van zijn titels juist gericht op het brengen van materiële welvaart. Shambhu (शंभू), Schenker van wereldse welvaart, Varada (वरद), Schenker van Gunsten, Dhanadeepa (धनदीप), Heer van de Weelde, Bhūdeva (भूदेव), God van de Aarde (wat uiteraard ook verwijst naar de oogst, en de edelstenen en metalen die eruit gemijnd kunnen worden.

Shiva is een wijze god. Als de Grote Yogi is hij Guṇagrāhin (गुनाग्रहीन), de Weger van de Deugden, zodat mensen die hem benaderen gezien worden voor de beste versie van zichzelf.

Als Dakṣiṇāmūrti (दक्षिणामूर्ति) is Shiva in zijn rol als de leraar van alle vormen van kennis, dans, zang, poëzie. Hij is Gurudeva (गुरुदेव), de Leraargod en in In deze manifestatie bevat Shiva de Ātmavidyā, de kennis van de ziel of Zelf. Hij is Vachaspati (वाचस्पति), Meester van de Spraak.

**Shiva Bhūtanātha, de aanvoerder van legers**

Een Bhūta is een geest, spook, duivel of kobold. Als Bhūtanātha (भूतनाथ), Heer van de Bhūtas, toont Shiva zich in het aspect als temmer van de onhandelbare, chaotische krachten. Hij onderwerpt ze, en maakt ze tot zijn gevolg; de Bhūtagaṇa (भूतगण), de Menigte Bhūtas.

Shiva’s zoon Ganesha, wiens naam letterlijk vertaalt naar ‘Gaṇa-Meester, is vaak aangeduid als de aanvoerder van Shiva’s Bhūtagaṇa.\
Een van de belangrijkste mythen rond Ganesha geeft hem de rol van de schildwacht van zijn moeder. Hierin zit een belangrijke taak van de Bhūtagaṇa; ze bewaken de grensgebieden. Het zijn de wezens aan de randen van de ordelijke realiteit, als demonische roofdieren nét buiten het licht van je kampvuur.\
\
In de Bhūtanātha heeft Shiva ze onderworpen aan Zijn orde. Als Bhūtanātha zijn de duivels de legers van Shiva, en niet van Adharma (अधर्म) de krachten tegen de goddelijke orde. Als het gevolg van Shiva zetten ze hun hondsdolle vechtlust ter bescherming van de Dharma en vormen de duivelse legers de schildwachten van Goddelijke Orde.

**Shiva Bhairava, de Afschrikwekkende**

Voor degenen die de Dharma vijandig zijn is Shiva Bhairava (भैरव), de Afschrikwekkende. In deze vorm beschermt Shiva tegen hebzucht, lust en woede. In deze manifestatie draagt Shiva de titels Dandapani (दंडपाणि), hij die de knuppel draagt, waarmee hij de kwade machten geselt en Śvāśva (श्वाश्व), hij die een hond berijdt als paard.

In Bhairava manifesteert Shiva zich in zijn wraakzuchtige aspect en is hij de Palanhaar (पालनहार), de Verdediger van Alles, die met zijn derde oog de gevaren verschroeit. Bhūtas die zich niet tot Shiva’s Bhūtagaṇa voegen wacht dit lot.

Toch geldt voor de wijzen een diepere waarheid in dit afschrikwekkende aspect, besloten in Shiva Naṭarāja (नटराज), de Heer van de Dans. Met deze dans openbaart Shiva de wereld, niet als een wereld van vormen, maar één van eeuwige patronen. Met zijn dans vertrapt hij de dwerg van onwetendheid en bevrijdt ons met schroeiende vlammen van onze beperkte ervaring van de wereld. In zijn handen heeft Shiva de symbolen van creatie, tijd en de uiteindelijke vernietiging. Maar de twee andere handen gebaren dat je niet bang hoeft te zijn. Onze vorm is tijdelijk, maar de energieën zijn onveranderlijk. Als Naṭarāja vangt Shiva de totaliteit van het leven en het realiteit, voorbij de aspecten. Hij brengt de *amṛta* (अमृत), de nectar van de goden, de drank waar je onsterfelijkheid mee bereikt.

**\
Rudra, de wortel van Sinterklaas?**

De Veda’s roepen Rudra aan in verschillende Sūkta’s. Deze gebeden en lofzangen lijken vooral gericht te zijn om Rudra over te halen zich richting de spreker te onthullen als Shiva.\
Dat lijkt op hoe wij kinderen leren dat de giften van de Sint pas komen nádat er gezongen is.\
Zij die niet zingen om Rudra, de Weger van de Deugden te behagen, zullen hem treffen als Rudra Pitarmarutāṃ (पितर्मरुतां), vader van de Maruts. Voor de kinderen die hebzuchtig zijn, zal hij komen als Bhairava om deze kwade demonen te vernietigen. Voor de kinderen die bhakti (भक्ति, vroomheid) tonen, komt Sinterklaas als brenger van giften en wijsheid.

### Dolle Dionysus en Apollo Wolvenjong uit Hellenistisch Griekenland

**Dionysus**

Dionysus is ons voornamelijk bekend als de god van wijn. Maar deze conceptie baseert zich voornamelijk op de Romeinse Bacchus, een guitige dikkerd met een verdoofde glimlach op zijn gezicht. De Griekse Dionysus was een veel complexere godheid.

Toen de Griekse legers van Alexander arriveerden in India, en zij troffen daar de cultus rondom de Dansende Shiva, herkenden de Grieken gelijk wie dat was, onder de naam die zij aan deze dansende god gaven: Dionysus!

Net als Rudra heeft Dionysus twee verschillende manifestaties. Hij is inderdaad de god van de drank, van de wijnrank en de dronkenheid, maar in Homerus Ilias wordt de relatie tussen Dionysus en wijn nooit gemaakt. Hij wordt daar *Dionysos Mainomenos* (Διόνυσος μαινόμενος) genoemd; Dionysos, de dolle.

**Dionysus en de Thasius**

Net als Rudra leidt Dionysus een gezelschap van randfiguren en dolzinnige mensen. Deze stoet heet de Thiasos (θίασος). In zijn gezelschap bevinden zich nimfen, satyrs, natuurgeesten en de Maenaeds (Μαινάδες), de ijlende vrouwen die in de bossen roepen als de god weer komt met zijn gevolg. De Cultus van Dionysus is tot vandaag de dag een van de meest mysterieuze culten uit het oude Griekenland, omdat het voor onze sentimenten heel uitheems voelt.

In de Thasius was muziek en dans een belangrijk component. Dionyus heeft de titel χορευτής, () de danser, een titel die hij deelt met Pan, de god van satyrs. Mogelijk heeft hier een soortgelijke relatie gespeeld als wat rond Shiva Naṭarāja speelt: de dans die bevrijdt.\
De extatische dans brengt je in een wereld voorbij de dagelijkse zelf. Het ontwaart de Ātman, een diepere zelf. Een moment van theofanie, waarin de Hoogste zichzelf openbaart.

**Dionysus, de waanzinnige**

De riten werden ingeluid door de extatische kreten van de Maenaeds in de bossen, wat mogelijk Dionysus de titel Βρομιος, Bromios (de luidruchtige) opleverde, een titel die ook zijn vader Zeus toekwam, als de hemelvader en donderaar. De god arriveert altijd met zijn Thasius van de buitengrensen naar het centrum.\
\
De Thasius kon zo waanzinnig worden onder de geestdriften aan de god, dat er doden bij vielen. Het theaterstuk *Bakchai* van Euripides omschrijft in een belangrijke scène zelfs hoe de koning van Thebe, Pentheus, in de extase van Dionysus’ zijn progressie door zijn eigen moeder in stukken gereten wordt. Dit was een wraak van de god, die door Euripides werd afgewezen toen die zich aandiende.

Toch wordt de waanzinnigheid duidelijk gekaderd in Dionysus’ aspecten; de titels πολυγέθες (polygethes) de vrolijke god, πλουτοδότης (ploutodótis), de weldoener en Αυξιτης (Auxitês), schenker van weelde. Wederom een god met twee gezichten. De extatische dans lijkt het gereedschap te zijn waarmee men iets belangrijks ontvangt, als gift van de god. Een gebruik dat we zelfs vandaag de dag nog zien in de dansen van de Dervish uit de Sufi traditie in de islam.

**Dionysus, de stervende en herrijzende god**

De extatische dans is een sterven voordat je lichaam sterft. Men zinkt weg in de waanzin, en Dionysos, Σωτηριος (Sôtêrios), De Hersteller (van waazin) brengt ze daarna weer terug. Ze herrijzen, herboren.

Velen zien in Dionysus een voorloper van de latere Christuscult. Dionysus werd gezien als een bevrijder (Σαωτης, Saôtês) en vrijheidsbrenger (Ελευθερευς, Eleuthereus), en hij was een god die het domein van sterven en herrijzen domineerde.

### [](<>)Woedende Wodan uit ons thuisland

Eindelijk komen we aan in de voor ons bekende gebieden. Noord-West Europa. Hier is de Hemelvader bekend onder de naam Wodan, Wotan, Woens of Odin, afgaande van het gebied.

Wodan, de Woedende. Van het Proto-Germaanse *\*wōdaz*. Dit woord is de wortel van ons woord ‘woede’. Dit is niet in de betekenis kwaad, maar zoals een storm woedt. Onrust, onstuimigheid. De Proto-Indo-Europese wortel *\*weh₂t-* heeft de betekenis opgewonden zijn, inspiratie, geestdrift, bezetenheid en extase. Ondanks dat de twee namen niet een directe relatie hebben, is de echo van Rudra hoorbaar in Wodan. Ook Dionysus echoet in Wodans titel Gapþrosnir, Hij die in gapende waanzinnigheid verkeert, en de Proto-Indo-Europese wortel van zijn naam.

Wodan-Odin is al vaker in verband gebracht met Sinterklaas. Ik ben niet de eerste die dit beargumenteert. de nauwste verwant aan de sinterklaasgebruiken in Magna Germania. Ik noem Magna Germania, omdat de gebruiken eigenlijk door heel het gebied voorkomen waar de vroegere Germaanse stammen tijdens de volksverhuizing zijn neergedaald. De Britse Eilanden, het Germaanse Laagland, de Scandinavische Hoogvlakte, Lombardisch Noord-Italië en de Alpen, de Visigothische Pyreneeen.

**Wodan als Hemelvader en Brenger van Giften**

Wodan is Aldafaðr, de vader van alles, en Ít-rekr, de Glorieuze Heerser. Hij is Fjǫlnir, de Ene van vele vormen, een titel die hij deelt met Rudra, Pururūpa (पुरुरूप). Wodan is Foldardróttinn, Heer van de Aarde, weer een titel die hij deelt met Rudra als ook Dionysus, en Hades uit Zeus Triophthalmus.

Hij is Hárr, Jafnhárr en Þriði, Hoog, Evenhoog en Derde. Ook hier zien we de drie-eenheid terug, die we bij Zeus tegenkwamen.

Wodan wordt ook omschreven als één-ogig, maar zijn titel is Tvíblindi, Tweemaal Blind. Als beide ogen blind zijn geraakt, welk oog heeft Wodan dan nog tot zijn beschikking? Zijn derde oog; Triophthalmus, Tryambakam. Het oog dat Wodan heeft, draagt de titels Bileygr of Báleygr, Flitsend of Vlammend oog, vergelijkbaar met hoe Shiva’s derde oog de Bhūtas verbrandt die zich niet onderwerpen aan Zijn Orde.

Een andere titel is Arnhǫfði, Adelaarshoofd, Speculatie, maar als Wodan aanvoerder van de Adelaars is, zou dit een overeenkomst kunnen zijn met de Maruts, de grote stormvogels en zonen van Rudra.

Wodan als de stormgod wordt duidelijk in de titels Eylúðr, de Eeuwigluide, Gǫllnir, de Schreeuwer en Hjarrandi, de Giller. Hier zijn wederom duidelijke overeenkomsten met de stormgod Rudra.

De Wodan als Hemelvader is nu duidelijk, maar zijn rol als schenker van giften of weelde lijkt afgenomen te zijn. Hij wordt eenmaal Auðun, Welvaartsvriend genoemd.\
De giften van Wodan lijken meer in de categorie wijsheid, kennis en genezing te vallen dan materiële zaken, iets wat toch wel prominent aanwezig is in onze Sinterklaasgebruiken. Hij is immers de God die zijn oog (of ogen) offert voor de wijsheid,die dankzij een negendaags offer de Runen (het schrift) bemachtigt en de bewaarder is van alle liederen. Wodan is wellicht meer de brenger van kennis en inzicht dan materiële welvaart, al is wel duidelijk met de titel Auðun dat het goed benutten van zijn giften zal kunnen leiden tot die materiële welvaart.

**Wodan als Leraar**

Wodan was de god van de Seiðr. Seiðr waren de sjamanistische en magische tradities van het oude Noorden. Deze praxis genoot een zekere aanzien, maar het bracht ook een stigma met zich mee.\
Mannen die zich eraan waagden, werden gezien als ergi, een woord dat onmannelijkheid aanwees. Vergelijkbaar met ons ‘mietje’, of wellicht zelfs ‘flikker’. Het was niet het terrein waar een goede ‘viking’ huisvader zich op moest begeven. We zijn er echter niet zeker over of het domein enkel voor vrouwen was.

Dit is het terrein waar Wodan domineerde, hier was hij Gagnráðr, de Voordelige Raadgever en Hroptatýr, de Wijze God en Sviðurr, de Wijze.

Als Seiðr-god is Wodan Sanngetall, de Waarheidsvinder en Hleifruðr, de Wegvinder. Hij is degene die Weet (met hoofdletter W) en wiens kennis men met Seiðr kan uitvragen.

\
In onze tijd relateren wij zulke kennis aan boeken, en we weten allemaal hoe Sinterklaas een Groot Boek heeft waar in staat of een kind zoet of stout is geweest. Binnen een orale traditie, bestaan er geen boeken en zit dit soort kennis in de liederen. Wodan is Galdrafǫðr, de Liederenvader, een zeer belangrijke titel in een tijd van orale tradities. Hij die de liederen kende, had de kennis. Vergelijkbaar met iemand die nu toegang tot het internet zou hebben, terwijl niemand anders dat had.

Wodan was de bewaker van de Mede van Poëzie, Óðrœrir. De wortel Óðr- ligt ook onder de naam Odin, en betekent zoveel als goddelijke inspiratie. Wederom zien we de Hemelvader in verband gebracht met een middel dat tot groots inzicht kan leiden. Poëzie verwijst natuurlijk de liederen die binnen een orale traditie het vat zijn, waarin de kennis van de cultuur bewaart wordt. Wodan ontworstelde deze mede uit de handen van drie reuzen, door zich te vermommen als Bǫlverkr, de Kwaadwerker. Wodan drinkt alle mede op, verandert zich in een adelaar en gaat met zijn buik vol mede op de vlucht.\
In zijn vlucht van de reuzen verliest Wodan een klein beetje van de mede uit zijn anus. Dit deel (de rijmers aandeel) valt op aarde, en kan door de mensen ingenomen worden om poëzie te beoefenen. Voor de echte meesters van de liederen brengt Wodan de mede langs die hij uit zijn mond opbraakte toen hij het terug in Asgard bracht.

**Wodan als Genezer**

Ook in de Merseburger toverspreuken, een verzameling bewaard gebleven middeleeuwse toverspreuken uit de voor-christelijke traditie, staat Wodan beschreven als de zanger van de genezende liederen:

*Phol ende uuodan uuorun zi holza du
uuart
demo balderes uolon sin uuoz birenkit 1
thu biguol en sinhtgunt· sunna era
suister
thu biguol en friia uolla era suister thu
biguol en uuodan so he uuola conda
sose benrenki sose bluotrenki sose lidi
renki ben zi bena bluot zi bluoda
lid zi geliden sose gelimida sin*

Phol en Wodan reden naar het bos.
Toen raakte de voet van het veulen van Balder/de
god gewond.
Toen zong Sinhtgunt tot hem (nl. de voet), Sunna
haar zuster;
Toen zong Frija tot hem, Volla haar zuster;
Toen zong Wodan tot hem, zoals hij goed kon.
Als botkwetsuur, als bloedkwetsuur,
als ledemaatkwetsuur:
bot tot bot, bloed tot bloed,
lid tot ledematen: als gelijmd laten ze zijn.

**Wodan als Heer van Legers**

Wodan is voor velen vooral bekend als de leider van de WIlde Jacht; een grote stoet die door de hemelen raast in de wintermaanden. Dit verhaal wordt vaak aangehaald als de bron van de Sinterklaasgebruiken.

Als de aanvoerder van de Wilde Jacht is Odin *Draugadróttinn*, Heer van de Ondoden en *Hléfreyr* - Heer van de Graven, aangezien zijn gevolg bestaat uit de Einherjar, krijgers die in de strijd de dood vonden en voor hun glorie en roem tot Wodans hallen werden toegelaten in het hiernamaals.

De Wilde Jacht is vergelijkbaar met de Bhūtanātha; het zijn destructieve bovennatuurlijke krachten die aangewend worden door de Hemelvader, om zijn orde te verdedigen en de krachten die haar vijandig zijn te bestrijden.

In het hoofdstuk Nafnaþulur van het Skáldskaparmál, wordt Hildólfr, Strijdwolf, genoemd als zoon van Wodan, wat parallellen heeft met Ganesha, zoon van Shiva, al draagt een vermomde Wodan deze naam zelf in het gedicht *Hárbardsljód*. Mogelijk is het Wodan zelf die als een bloeddorstige wolf met zijn gevolg de krachten van chaos bedwingt, vernietigt of onderwerpt.

#### De Erlköning en de Harlekijn

Ik neem nog een korte omweg langs twee andere takken van deze symbolische rituelen; de Duitse Erlköning en de Frans-Lombardische Harlekijn.

\
In deze figuren is het effect van de kerstening zichtbaar. De Christelijke theologie maakt van God een vertegenwoordiger van het Goede en Ordelijke, en wijst het wanordelijke, angstaanjagende en chaotische aan als het domein van de duivel. De Hemelvader, die in Sinterklaas de vorm aangemeten heeft gekregen als vertegenwoordiger van de Kerk, kon niet langer geassocieerd worden met de chaotische, extatische aspecten, en dus werden deze aspecten uit het karakter gehaald.\
Maar de aspecten moesten wel ergens naartoe. Zo ontstonden de gebruiken van de Harlekijn en Erlköning. Deze figuren zijn de vergaarbakken voor de wanordelijke, afschrikwekkende aspecten van de Hemelvader, toen de oude goden eenmaal gekerstend waren.

In de Erlköning en de Harlekijn. begint het Sinterklaas-gebruik duidelijk zichtbaar te worden. Voor beide figuren gaat de naam terug naar dezelfde oorsprong: *Herla cyning*, de koning van de legers. Tegen de tijd dat deze twee figuren ten tonele komen, zijn de legers van de natuurgeesten en ondoden volledig demonisch verklaard, en vervullen de figuren de rol van aanvoerders van deze duivelse machten, en zijn het pure tricksterfiguren, kwaadwillig en destructief.

De Harlekijn, in zijn opvallend vrolijke pakje met zijn zwarte masker roept associaties op met Zwarte Piet, en de Erlköning als aanvoerder van de ongoddelijke elven in de Duitse wouden, lijkt op de razende thaisos.

## [](<>)Sinterklaas de Angstaanjagende?

De Hemelvader heeft twee gezichten. Hij is de brenger van giften en de god die de deugden weegt. Voor demonen, priesters van de duivel en de mensen die hun plannen in hun gedrag uitvoeren komt de Hemelvader als een afschrikwekkende godheid om de orde te verdedigen.

Zodra het gebruik gekerstend werd, leende het afschrikwekkende aspect zich voor een duivel, en werd de Hemelvader in twee verschillende figuren gesplitst. Door heel Europa zie je dat in de sinterklaas en kerstgebruiken. Tegenover Sinterklaas, staat de Zwarte Piet, de Krampus of de Percht. Tegenover Father Christmas stond de Lord of Misrule.

Helaas hadden de generaties die ons voorgingen het niet zo op met een godheid die straft, of oordeelt of überhaupt iets doet wat niet past in de wereld na generatie ‘68. Zo zijn geleidelijk deze kwade aspecten uit de feesten gedrukt.\
In de Amerikaanse Santa Claus is er geen duivelse trickster of menigte onhandelbare figuren meer aanwezig. In dat kielzog raakt het Nederlandse Sinterklaas-gebruik meegetrokken. Het moet mak worden.\
Het angstaanjagende aspect wordt een olijke kindervriend, de menigte extatische wezens veranderen in acrobaten die kinderen vermaken. De wijze Hemelvader is niet langer de kenner van de genezende liederen en de brenger van goddelijke nectar, maar werd een versufte, oude man die het eigenlijk ook allemaal niet meer zo goed weet, maar wel graag kadootjes geeft, ongeacht aan wie. Niet langer de Weger van Deugden, maar een welvarende dementerende man met een gat in zijn hand.\
\
De les die ik wil meegeven is dat je niet bij Shiva kunt komen zonder een relatie op te bouwen met de aspecten van Rudra.\
Een makke Hemelvader is een tandeloze Hemelvader, een god die niet in staat is Zijn goddelijke orde te verdedigen. Als de Brenger van Giften niet langer zich als Yggr of Bhairava kan manifesteren, zal hij de wezens van Adharma, zij die niet werken in lijn met de Logos, kunnen verjagen uit zijn tempels.

**De hemelse drank van onsterfelijkheid en het beteugelen van kwade machten**

De ware gift van de Hemelvader lijkt iets anders te zijn dan materiële zaken. Het is de Soma, Amrita, Ambrozijn of Odroerir. De gift van de Hemelvader zijn de magische liederen, wijsheid en misschien zelfs *gnosis*; de ultieme kennis of inzicht van de realiteit. Het inzicht dat tot onsterfelijkheid leidt: onze vorm mag eindig zijn, de ziel is dat niet.

De tweede gift van de Hemelvader is het onderwerpen van de chaotische machten. De Bhutagana, de Wilde Jacht, de Krampuslauf, de Thiasos. Al deze progressies wijzen op een beteugeling van deze machten.

Deze machten mogen er zijn, maar de Hemelvader onderwerpt ze aan Zijn orde of ze worden verjaagd en vernietigd.

Sinterklaas vindt plaats aan het begin van de wintertijd.\
Ver voordat onze civilisatie zaken als voedselconservering, centrale verwarming en soortgelijke moderne middelen had ontwikkeld, werd leeftijd vaak gemeten in het aantal winters dat men had overleefd. De winter was een harde tijd, met schaarste, kou en honger. De kans dat je in de winter aan je einde kwam, was aanzienlijk. Sinterklaas en zijn thaisos van onstuimige geesten kwam aan het begin van de winter om je eraan te herinneren niet bang te zijn voor de dood, en om een glimps te geven van de Hoogste die je opwacht aan gene zijde.

\
Daarnaast verjoeg hij de kwade machten die aanwezig waren in de gemeenschap, en in sommige gebruiken worden de slechte luitjes nog steeds flink te pakken genomen door de roetvermommingen die in deze periode door de gemeenschap razen. Op deze manier helpt de Hemelvader nog steeds om iedereen zoveel mogelijk te helpen de winter goed door te komen.\
\
Zijn Orde zal zijn, zelfs als jij het einde van de winter niet zou halen. Daar zorgt hij voor. Hij weegt wie deugdelijke daden doet, en draagt de duivels uit zijn thaisos op hen te straffen die zich slecht gedragen. Zo verdedigt hij zijn orde.

Het is voor ons belangrijk om in het Sinterklaasfeest de perennialistische patronen te ontwaren, om het zo nieuw leven in te blazen.

*“Gods don’t die. Never completely die . . . ” There’s always somewhere, inside some stone, perhaps, or the words of a song, or riding the mind of some animal, or maybe in a whisper on the wind.\
They never entirely go, they hang onto the world by the tip of a fingernail, always fighting to find a way back. Once a god, always a god. Dead, perhaps, but only like the world in winter—”*

*― Terry Pratchett, Hogfather*

\
[^1]: Aldus is ook het woord “inspiratie” afgeleid van het Latijnse “spiritus” (geest/adem).

\[﻿^2]: Σ*χόλιον Πρόκλου επί Κρατύλου Πλάτωνος (Commentaar van Proklós op Plato's Cratylus).* Het citaat, in de vertaling van Thomas Taylor luidt: "He (Olympian Zefs) is also the summit of the three, has the same name with the fontal (he who is the source) Jupiter (*Ζεύς*), is united to him, and is monadically called Jupiter. But the second is called dyadically, marine Jupiter and Neptune (*Ποσειδῶν*). And the third is triadically denominated, terrestrial Jupiter, Pluto (*Πλούτων*) and Hades (*Ἅιδης*). The first of these also preserves, fabricates, and vivifies summits, but the second, things of a second rank, and the third those of a third order. Hence this last is said to have ravished Proserpine (*Περσεφόνη*), that together with her he might animate the extremities of the universe."

 [^3]: “Men zou kunnen concluderen dat dit de reden is voor zijn drie ogen (red. van een standbeeld van
Zefs oorspronkelijk uit Troje). Dat Zeus koning in de hemel is, is een gezegde dat alle mensen
kennen. Wat betreft degene van wie wordt gezegd dat hij onder de aarde regeert, is er een vers
van Homerus dat hem ook Zeus noemt:
'Zeus van de onderwereld en de verheven Persephonea.' (Ἰλιὰς Ὁμήρου 2.9.457)
De God in de zee wordt ook Zeus genoemd door Aeschylus, de zoon van Euphorion. Dus degene die het beeld heeft gemaakt, heeft het met drie ogen gemaakt, om aan te geven dat dezelfde God regeert in alle drie de 'toewijzingen' van het universum, zoals ze worden genoemd.”

*“The reason for its three eyes (ed. a statue of Zefs originally from Troy) one might infer to be this. That Zeus is king in heaven is a saying common to all men. As for him who is said to rule under the earth, there is a verse of Homer which calls him, too, Zeus:‘Zeus of the Underworld, and the august Persephonea.’ (Ἰλιὰς Ὁμήρου 2.9.457)\
The God in the sea, also, is called Zeus by Aeschylus, the son of Euphorion. So whoever made the image made it with three eyes, as signifying that this same God rules in all the three “allotments” of the Universe, as they are called.” (trans. W. H. S. Jones, 1918)*

[^4]: *Divastvaṃ* betekent ‘hij die (van) de hemel is’.

[^5]: De titel *viśvarūpam (*विश्वरूपम) is een titel die ‘Vorm van (het) Alles’ betekent.