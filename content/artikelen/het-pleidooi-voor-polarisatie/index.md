+++
title = "Een pleidooi voor polarisatie"
subtitle = "Over uniformiteit"
auteurs = ["Camille Meloen"]
date = "2022-07-04"
themas = "Politiek & Actualiteit"
aangehaald = "List [ \"‪René Guénon‬\" ]"
question = "Wat zijn uw gedachten over dit artikel?"
image = "u-58-266258290752-tookerlunch.jpg"
anchor = "Smart"
+++
Een van de grootste zonden in de moderne politiek is “polariserend” te zijn. Als Freek Jansen het heeft over de massale immigratie, de bevolkingsgroei en hoe dit vraag en aanbod van huizen zou kunnen beïnvloeden, reageert een of andere oubollige CDA'er dat meneer Jansen (via de voorzitter) toch echt aan het polariseren is!

Het is duidelijk dat we de termen die deze politici rondstrooien niet al te serieus moeten nemen, aangezien deze mensen zuiver liberaal zijn. Naast hun aangeboren liberale wereldbeeld is er niet echt spake van een “ideologie” of van “visie” en het enige wat hun mond verlaat zijn gemeenplaatsen. Maar als we deze terminologie toch op een grotere schaal bekijken, op de schaal van de tijdgeest, dan kunnen we daar wellicht het een en ander van leren.

### Uniformiteit als desintegratie

> Uniformiteit, opdat zij mogelijk zou zijn, veronderstelt wezens ontdaan van alle kwaliteiten en gereduceerd tot niets meer dan eenvoudige numerieke “eenheden”.

Polariseren betekent “een tweedeling in een groep of systeem aanwakkeren”, maar is aanwakkeren en creëren wel hetzelfde? Interessanter is echter de etymologie van de term. *Polariteit* betekent de scheiding, uitlijning of oriëntatie van iets in twee tegenovergestelde polen, een dualiteit dus. In zijn werk *Le Règne de la Quantité et les Signes des Temps* stelt Guénon dat het meest fundamentele 'polaire' onderscheid dat van kwaliteit en kwantiteit is; de “essentiële pool” en de “substantiële pool”, de twee polen waartussen alle manifestatie is voortgebracht.

Het omgekeerde van polarisatie is eenwording, uniformiteit, en ook dit is een van de obsessies van de moderne politicus. Elk onderscheid moet worden bestreden en betwist. Landen moeten opgaan in grotere supranationale organismen, of zelfs grote, mondiale. Culturele en etnische verschillen moeten worden weggemengd, tot we eindigen met een grijs globaal liberalisme en zijn *universele* mensenrechten. Schoonheid is in het oog van de toeschouwer. Het binaire onderscheid tussen man en vrouw is in feite een polair onderscheid, het genderspectrum is zonder grenzen.

We eindigen met categorieën die alles bevatten, en daardoor helemaal niets bevatten. Dat zonder onderscheid kan net zo goed alles zijn als niets, aangezien het letterlijk ononderscheidbaar is.

> De conclusie is deze: kwantiteit zal overheersen over kwaliteit in individuen in de mate dat zij een toestand naderen waarin zij, om zo te zeggen, louter individuen zijn en niets meer, en in de mate dat zij daardoor meer gescheiden zijn van elkaar; en het moet worden benadrukt dat dit niet betekent dat zij meer gedifferentieerd zijn, want er is ook een kwalitatieve differentiatie, die juist het tegenovergestelde is van die kwantitatieve differentiatie waarin de scheiding in kwestie bestaat. Deze scheiding maakt van individuen zoveel “eenheden", en maakt van hun collectiviteit een kwantitatieve veelheid: aan de grens zouden deze individuen niet meer zijn dan iets dat vergelijkbaar is met de ingebeelde atomen van de natuurkundigen, beroofd van elke kwalitatieve bepaling; en hoewel deze grens intact nooit kan worden bereikt, ligt hij in de richting die de wereld van vandaag volgt. Een eenvoudige blik op de dingen zoals zij zijn, volstaat om duidelijk te maken dat het overal de bedoeling is om alles tot uniformiteit te herleiden, of het nu de mensen zelf zijn of de dingen waartussen zij leven en het is duidelijk dat een dergelijk resultaat alleen kan worden bereikt door elke kwalitatieve onderscheiding zoveel mogelijk te onderdrukken;

### Eenheid tegen uniformiteit

> De moderne westerling stelt zich niet tevreden met het opleggen van een dergelijke opvoeding in eigen land, maar wil deze ook opleggen aan andere volkeren, samen met het geheel van zijn eigen mentale en lichamelijke gewoonten, om zo de hele wereld uniform te maken.

Een thema dat we steeds weer terugzien in de werken van Guénon is het concept van omgekeerde analogie.[^1] Kwalitatieve waarheden worden op een misvormende manier gespiegeld. Een voorbeeld van zo'n omgekeerde analogie is die van Eenheid en uniformiteit, waarbij Eenheid de kwalitatieve waarheid is en uniformiteit de omgekeerde vervalsing.