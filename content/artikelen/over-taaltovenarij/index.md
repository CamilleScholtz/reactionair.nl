+++
title    = "Over taaltovenarij"
subtitle = "Hoe men filosofeert met een hamer en doopt met een mes"
auteurs  = ["De Melancholieke Nar"]
date     = "2022-05-03"
themas   = "Religie & Metafysica"
draft = true
+++

Dynamiet, van het Griekse woord _dunamos_, wat kracht betekent en waar ook woorden als dynamo en dynamiek van zijn afgeleid, werd in de jaren '60 van de 19e eeuw uitgevonden door Alfred Nobel. Waar hij eerst dacht de mensheid vooruit te helpen met deze uitvinding, die zo nuttig kan worden toegepast in bijvoorbeeld de mijnbouw en bij de aanleg van spoorwegen, kreeg hij er later spijt van toen hij de destructieve uitwerking ervan zag in de handen van kwaadwillenden. We kunnen hier een vergelijking trekken met die wetenschappers die aan de wieg van de atoombom hebben gestaan en hier later ook ernstige wroeging over voelden. _"Now I am become death, destroyer of worlds"_ citeerde Oppenheimer de _Bhagavad gita_. Mede als boetedoening voor zijn giftige gave aan de mensheid stelde Nobel de Nobelprijs voor de vrede in, die nu nog jaarlijks wordt uitgereikt. Dat regelrechte boeven als Kissinger en Obama hem in ontvangst mogen nemen, laten we nu even voor wat het is.


### Filosoferen met een hamer

_"I'm TNT, I'm dynamite"_ zong AC/DC in 1976, zich daarmee vereenzelvigende met de tegelijkertijd eerbied afdwingende en angst aanjagende, prometheische kracht van Nobels uitvinding. Maar hij was niet de eerste mens die zich vergeleek met deze springstof. _"Ich bin kein Mensch, ich bin Dynamit."_, zei Nobels tijdgenoot Nietzsche. Maar wat bedoelde hij hiermee? Eerder al gaf Nietzsche zijn boek _Goetzen-Daemmerung_ (Afgodenschemering) de ondertitel _Wie man mit dem Hammer philosophiert_ mee. Nietzsche zag zijn taak vooral als sloopwerk. Het slopen van de in zijn ogen verderfelijke kathedraal van het platonisme en het christendom, wat volgens hem immers niet meer was dan _'Platonismus fuers Volk'_. Hij heft de hamer tegen de afgoden van weleer en slaat ze in duizend stukjes. Hetzelfde slopen dat via Heideggers _Abbau en Destruktion_ uitmondde in Derrida's deconstructie. Let wel: de-constructie, niet zomaar destructie. Want wie een muur afbreekt, opent nieuwe vergezichten.


### Metselen met een mes

Ik heb gehoord dat je van recursie hield, hond, daarom ga ik mijn gewaardeerde collega Meloen citeren terwijl hij Guénon citeert:

>In aanmerking genomen dat de Waarheid (God) één en uniek is, moet Hij ook boven uitdrukking of individueel begrip verheven zijn. Om iets te kunnen beschrijven moet het gedefinieerd zijn (etymologisch: beperkt zijn, gebonden zijn; _de-fined_, _finite_) en God is de Oneindige, bovendien moet het attributen hebben die het conditioneren, hetgeen delen, verdeeldheid, zou introduceren. Ik citeer Guénon nog eens:

>>Het Oneindige daarentegen kan, om werkelijk zo te zijn, geen enkele beperking toelaten, hetgeen veronderstelt dat het absoluut ongeconditioneerd en onbepaald is, want elke bepaling, van welke soort dan ook, is noodzakelijkerwijs een beperking door het feit zelf dat zij iets buiten zichzelf moet laten, namelijk alle andere even mogelijke bepalingen. Bovendien heeft een beperking het karakter van een echte ontkenning; een grens stellen is aan datgene wat beperkt wordt alles ontzeggen wat deze grens uitsluit, en bijgevolg is de ontkenning van een grens eigenlijk de ontkenning van een ontkenning, dat wil zeggen, logisch, en zelfs mathematisch, een bevestiging, zodat in werkelijkheid de ontkenning van alle grenzen gelijk staat met een totale en absolute bevestiging. Dat wat geen grenzen heeft, is datgene waarvan niets kan worden ontkend, en is daarom datgene wat alles omvat, datgene waarbuiten niets is; en dit idee van het Oneindige, dat dus het meest bevestigende van alles is, omdat het alle bijzondere bevestigingen, van welke aard ook, insluit of omvat, kan alleen in negatieve termen worden uitgedrukt vanwege zijn absolute onbepaaldheid.'

Hoe zijn we van het Ene ondeelbare gekomen tot deze dolle kermis waar onder boven lijkt en boven onder? Waar komen die muren die Nietzsche zo graag met zijn hamer te lijf wilde gaan vandaan? Dat hele talige labyrinth waar we zo makkelijk in verdwalen, als een vlieg die niet begrijpt dat hij niet door het glas naar buiten kan vliegen, waar Wittgenstein ons zo graag de weg uit wil wijzen, zoals Ariadne Theseus de weg wees, waar komt het vandaan?

Deze muren zijn gemetseld met een mes. Iets definieren oftewel een naam geven (dit is hoe Adam de dieren getemd heeft) is als een snee in het Ene. Je definieert iets altijd als tegengesteld aan al het andere, waar het eigenlijk altijd al Een mee was voordat het gedoopt werd met een snee. Het wezen van de taaltovenarij is de doop met het mes. Uit deze sneden worden hele muren van taal gemetseld, die Nietzsche wil doorbreken met hamer en dynamiet, om zo weer zicht te krijgen op het Ene.

Hierom, gewaardeerde lezer, is iedere zin een toverspreuk en alle taal magie.
