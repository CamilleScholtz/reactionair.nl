+++
title = "In gesprek over Schopenhauer"
subtitle = "Een recensie van het boek \"De weg terug\""
auteurs = ["Anton Prins"]
date = "2022-12-09"
themas = "Recensie en Biografie"
aangehaald = ["Van Rossum", "Proust", "Schopenhauer"]
image = "der_chasseur_im_walde_-_caspar_david_friedrich-1-.jpg"
anchor = "Smart"
caption = "Caspar David Friedrich, Der Chasseur im Walde"
+++
Dit artikel is een recensie van het boek De weg terug: Schopenhauer voor een dolende wereld van Dr. Joris van Rossum. Is uw interesse door dit artikel gewekt? Bestel het boek dan [hier]([https://deblauwetijger.com/​product/joris-van-rossum-de-​weg-terug-schopenhauer-voor-​een-dolende-wereld/](https://deblauwetijger.com/product/joris-van-rossum-de-weg-terug-schopenhauer-voor-een-dolende-wereld/))

- - -

{{< quote
	text="“Le seul véritable voyage ce ne serait pas d'aller vers de nouveaux paysages, mais d'avoir d'autres yeux“  "
	author="~ Marcel Proust[^1]"
>}}

Voor de regelmatige lezer van Reactionair zal het geen geheim zijn dat de filosofie van Arthur Schopenhauer mij na aan het hart ligt. Reeds eerder verscheen op deze website een beknopte introductie van zijn gedachtegoed van mijn hand.[^2] Ik was dan ook verblijd om onlangs een boek te mogen lezen waarin zijn filosofie de kern van de verhandeling vormt.

In zijn wondermooie boek laat doctor van Rossum ons afdalen in de diepten van ons zijn. Als een moderne Vergilius neemt hij ons daartoe aan de hand, in een poging om ons in deze dolende wereld het juiste pad terug te doen vinden; want de wereld is dolende—ja, dwaalleer op dwaalleer stapelt zich op in de moderne *Weltanschauung* die zich rondom het materialisme heeft gevormd.

De hedendaagse verarming van wat wij als kennis aanduiden vormt hierbij een primair aanknopingspunt om onze dwalingen te duiden en te corrigeren. Verzand in het letterlijke, is men blind geworden voor de waarde van inzicht en de capaciteit van de rijke allegorieën die religie zo kenmerken om dit inzicht over te brengen.

Vanaf het eerste hoofdstuk wordt de lezer daarom aangespoord tot reflectie en wordt het concept van wat kennis inhoudt verdiept; louter abstracte kennis is niet genoeg: deze moet doorleefd worden, filosofische theorieën moeten indalen als besef—als inzicht: 

> "Kennis is waardeloos als het theoretisch blijft en wordt pas effectief als we die realiseren als een onmiddelijke, intuïtieve ervaring".[^3]

Met dit uitgangspunt laat Van Rossum ons een proces van zelfontdekking doorlopen waarin hij de gebruikelijke definitie van de Wil—in navolging van Schopenhauer—omkeert en deze vervolgens overtuigend betrekt op zowel onze bewuste als onze semi-onbewuste en onbewuste wilsprocessen, die achteraf altijd als gewild voelen en temeer als eigen. 

De vorm waarin dit gebeurt verdient het vermeld te worden, want de uiteenzetting geschiedt in dialoogvorm. Een gewaagde keuze; daar de dialoogvorm vandaag de dag over het algemeen in onbruik is geraakt. De keuze loont zich echter, want de expositie is helder, de beide karakters, Hugo (de auteursstem) en Adam (de scepticus) worden met overtuiging geschetst en het geheel ontvouwt zich soepel en vloeiend.

Wat sterk en overtuigend naar voren wordt gebracht in de eerdere hoofdstukken is wat de kern is van ons *zijn*: Van Rossum verschuift heel kundig de gebruikelijke blik van ons werkelijke zelf als hoofdzakelijk denkend individu die onze handelingen vewusg aanstuurt, naar een zelf, dat door en door *wil* is. Het is op deze wijze dat wij kunnen verklaren waarom wat wij *zijn* vaak zo lastig is te aan te wijzen en het verleggen van de definitie van dit zijn lost dit probleem bijna moeiteloos op. Hoewel dit inzicht met geen millimeter afwijkt van Schopenhauer, is de zegswijze niettemin fris en klinkt deze niet, zoals men de wilshypothese van Schopenhauer soms pleegt uit te leggen, zweverig en ongrijpbaar.

> “Het feit dat handelingen 'als vanzelf' optreden, handelingen waarin wij wel onze wil herkennen maar geen causaal verband in de tijd tussen wil en handeling kunnen zien, betekent dat het onderscheid tussen wat wij zien als onszelf—het kennende en denkende ik—en het lichaam niet duidelijk te maken is.”[^4]

Sterfelijkheid bestaat door deze lens beschouwd omdat we ons valselijk identificeren met het individu. Met de wil als ons ware zijn is daar de onsterfelijkheid! En hier toont Van Rossum ons dat het plengen van tranen om het verlies van ons leven niet nodig is—wij zullen, als wil zijnde, nooit de kus des doods op onze lippen voelen:

> “Ons wezen is 'als de zon die alleen voor onze aarde ogen onder lijkt te gaan, maar die in werkelijkheid nooit ondergaat en onophoudelijk door blijft schijnen'”.[^5]
>
> “Het individu sterft, daar is geen twijfel over mogelijk. Dus als wij dit individu zouden zijn, dit ik, dan is er geen leven na de dood. Maar zijn wij niet het individu maar de wil, de wil die eeuwig is, de wil die in mij maar ook in jou huist, in feite in alles, dan treft de dood ons niet.”[^6]

Ook wordt helder in beeld gebracht hoe het materialistische wereldbeeld het eeuwige, onveranderlijke zijn in de vergankelijke wereld poogt te plaatsen en daartoe een eeuwige zoektocht onderneemt naar het kleinste deeltje. Dat dit een mogelijk hachelijke onderneming is, komt scherp naar voren in de volgende passage:

“\[L]aten we niet vergeten dat de huidige stand van de kwantumfysica—het deelgebied van de natuurkunde dat zich bezighoudt met deze deeltjes—een behoorlijk verwarrend, of, laten we eerlijk zijn, bizar beeld geeft. Het is niet alleen dat voorheen als ondeelbaar beschouwde deeltjes deelbaar blijken te zijn: überhaupt het idee van 'deeltjes' als bouwstenen van het universum is op losse schroeven komen te staan.”[^7]\
\
Een hoogtepunt in het werk is wel het vierde hoofdstuk waarin wordt ingegaan op de evolutietheorie en natuurlijke selectie. De lezer zal direct bemerken dat de auteur hier zijn grote kennis van het biologische met gemak en grote helderheid kan overbrengen. Dat het Darwinisme over een aanname heen stapt; namelijk dat er bij natuurlijke selectie wordt uitgegaan van seksuele voortplanting, zonder dat dit proces zelf verklaard wordt, wordt hier erg duidelijk uit de doeken gedaan, en Van Rossum schrijft:

> “Je kunt een voorwaarde voor het optreden van een proces vervolgens niet verklaren door dat proces zelf!”[^8]

Het feit dat neodarwinisten als Dawkins, dit onderkennende, op zoek zijn gegaan naar de “kleinste eenheid van selectie” binnen het proces van natuurlijke selectie in een poging dit principe in het fysicalistische procrustesbed te passen is interessant, daar het in mijn beleving enigszins spiegelt hoe men in de natuurkunde op zoek ging naar het kleinste deeltje.

Ook bij Dawkins loopt de theorie echter vast op de creatieve processen want op het niveau waarop Dawkins de natuurlijke selectie poogt te verklaren kán helemaal niet over seksuele reproductie gesproken worden; daarnaast spreken we bij natuurlijle selectie altijd slechts over *conservatieve* processen, terwijl evolutie—neem de ontwikkeling van een nieuw zintuig zoals het oog—een *creatief* proces is.

> “Als adaptaties evolueren voor het belang van het gen, hoe kan het dan dat de helft van de genen verloren raakt. \[...] Seks zou geëvolueerd zijn voor het gen, maar de helft van de genen wordt als het ware weggegooid bij de seksuele voortplanting!”[^9]

Onderaan de streep houdt dit in dat we met het proces van evolutie het teleologische argument in feite hebben uitgebreid.[^10] Het ontmantelen van natuurlijke selectie als primaire motor achter de evolutie legt een bom onder het fysicalisme omdat het onweerlegbaar aanduidt dat er geen sprake is van botsende deeltjes in het luchtledige, van absolute willekeur, maar dat er een vitaal principe is dat het proces van evolutie aanstuurt.

Het behoeft geen verassing te heten dat dit principe de wil is; en hierbij moeten we in ogenschouw houden dat ons bewustzijn een zeer gebrekkig instrument is, slechts bedoeld om de buitenwereld in kaart te brengen voor de wil, om deze te voeden met informatie die vervolgens werkt als motief voor wilsuitingen:

> ”Dat is inderdaad waartoe het ik, wat wij voor een groot deel beschouwen als ons ware zijn, gereduceerd is. Als onlosmakelijk deel van de voorstelling, een voorstelling die datgene wat wel dicht bij ons ligt, de wil, dient.” (p. 90)

Het is dan ook door de wil dat wij ons zijn kunnen begrijpen en omdat we deze wil als het scheppende principe aannemen dat we de ontwikkeling van complexe levensvormen en het ontwaken van het bewustzijn kunnen verklaren. Slechts in het beperkte bewustzijn verschijnen wij als individuen, slechts door deze lens gezien zijn wij een vreemdeling in deze wereld, wij zijn echter tegelijk de wereld zelf en deze is niets minder dan de schepping van onze wil:

> “Vanuit één kant gezien overkomt het leven ons. Wij worden op een schijnbaar willekeurig moment in de tijd in het leven geworpen als uit het niets, behept met een lichaam dat wij niet gecreëerd hebben. Zo dient het leven zich aan in de verschijning. Maar aan de andere, veel essentiëlere kant, namelijk de metafysische, zijn wij die schepper zelf. Wij staan zelf aan de basis van het lichaam, ons zijn, ons alles; wij zijn de schepper van onszelf en van de hele creatie, alhoewel deze kennis zich niet vanzelf aandient.” p. 99

Wij dalen verder af na de wil zowel in onze onbewuste processen als in alle andere levende wetens te hebben ontwaard naar de levenloze natuur. Naast een heldere uitleg van Schopenhauers stelling dat de wil ook schuilt in wat wij natuurkrachten noemen, vinden wij hier hoe Van Rossum het fundament wegtrekt onder ons alledaagse begrip van objecten. Hij toont overtuigend aan dat objecten, of opeenhopingen van energie, enkel voor ons als objecten verschijnen in zoverre ze inwerken op andere opeenhopingen van energie—namelijk de fotonen in licht en in zoverre dit licht ons oog bereikt.[^12] 

Een noemenswaardig element dat Van Rossum hier toevoegt aan zijn uiteenzetting is de Holon-theorie die hij ontleent aan het werk van de Hongaars-Britse schrijver Arthur Koestler. Dit model gaat uit van een hierarchische structuur van eenheden (Holons) die zowel op zichzelf staan (een zelf-assertieve tendens hebben) alsook deel zijn van een groter geheel (een integratieve tendens hebben). Op deze manier slaat Van Rossum een brug tussen de levende als de levenloze natuur; want dit model is op beiden goed toepasbaar en omdat het streven naar complexe organisaties inherent is aan de natuur, blijkt de kloof tussen het levende en levenloze grotendeels een waanvoorstelling.

Ook hier, namelijk, onthult zich de wil als  drijvende kracht achter de anorganische natuur; en zowel de zwaartekracht, als integratieve tendens; een principe dat niet strookt met een willekeurige dans van botsende deeltjes, als de paradox van het “fine-tuned universe” vinden in de wilshypothese hun plaats.

> “Materie—dat wat wij als materie zien—is wil. Deze drang, zowel onze wilsuitingen als de natuurkrachten, is de drang tot manifestatie in tijd en ruimte in de vorm van steeds grotere structuren. Dat zijn wij, dat is het leven, dat is materie, dat is evolutie, dat is het universum. Dat is alles, dat zijn wij.”[^13]

\
Tot nu toe heeft Van Rossum Schopenhauer op de voet gevolgd; echter op één vlak wijkt hij nu van zijn ideeën af. Het zevende hoofdstuk behandelt namelijk het idealisme; en hier wordt afgeweken van het adagium *esse est percipi* inzake de aard van het *zijn.*

Hier wordt de kritiek geschetst, dat zowel tijd en ruimte reeds besloten liggen in het begrip drang; en zo is de wil zonder tijd en ruimte een leeg begrip. Deze afwijzing van het idealisme brengt Schopenhauers wilsfilosofie dichter bij de wetenschappelijke inzichten maar we lijken in zekere zin ook terug te keren naar een visie waarbij een half idealisme aan de dag wordt gelegd, waarbij ruimte en tijd in zekere zin de noumena kenmerken die schuilgaan achter de fenomenen. Spreken we hier niet wederom van de primaire en secundaire kwaliteiten van Locke? Die kwaliteiten die Berkeley zo kundig heeft ontmanteld voor ons in zijn fameuze dialoog tussen Philonous en Hylas?

Echter meent Van Rossum dat:

> “Als het ding-op-zichzelf een wetmatige manifestatie in de tijd en in de ruimte is, als, met andere woorden, tijd, ruimte en causaliteit een essentieel onderdeel zijn van het ding-op-zichzelf, dan moeten die toch bestaan buiten het subject om?”[^14]

De wil is zo een active manifestatie in de ruimte, een manifestatie bovendien die wij ook in onszelf herkennen. Het is op deze wijze dat verklaard kan worden dat de wereld bestond voordat er een bewustzijn was deze waar te nemen. Het bewustzijn is immers afhankelijk in zijn bestaan van de evolutionaire ontwikkelingen die tot zijn ontstaan hebben geleid. zo meent Van Rossum een paradox te bespeuren in het idealisme zoals Schopenhauer deze schetst, want:

> “\[W]e zien dat volgens Schopenhauer aan de ene kant het bestaan van de hele wereld afhangt van het eerste kennende wezen, en hoe anderzijds het bestaan van dit eerste kennende wezen volkomen afhankelijk is van een lange keten van oorzaken en gevolgen die eraan vooraf is gegaan.” 

Schopenhauer zou dit voorgenoemde als antinomie; een wijsgerige paradox beschouwen. Wat echter onbenoemd blijft is dat Schopenhauer de antinomieën van Kant verwierp als *Spiegelfechterei* en, dat hij deze term slechts gebruikt om een schijntegenstelling aan te duiden. Hij schrijft dan ook het volgende:

> “Der sich uns hier zuletzt nothwendig ergebende Widerspruch findet jedoch seine Auflösung darin, daß, in Kants Sprache zu reden, Zeit, Raum und Kausalität nicht dem Dinge an sich zukommen, sondern allein seiner Erscheinung, deren Form sie sind; welches in meiner Sprache so lautet, daß die objektive Welt, die Welt als Vorstellung, nicht die einzige, sondern nur die eine, gleichsam die äußere Seite der Welt ist, welche noch eine ganz und gar andere Seite hat, die ihr Innerstes Wesen, ihr Kern, das Ding an sich ist: und dieses werden wir im folgenden Buche betrachten, es benennend, nach der unmittelbarsten seiner Objektivationen, Wille. Die Welt als Vorstellung aber, welche allein wir hier betrachten, hebt allerdings erst an mit dem Aufschlagen des ersten Auges, ohne welches Medium der Erkenntniß sie nicht seyn kann, also auch nicht vorher war.”[^17]

Dit is ondanks zijn kritische noot inzake deze passage toch ook exact wat Van Rossum zegt; want de wereld *als voorstelling* is wel degelijk afhankelijk van het bewustzijn. Het is echter een onoverkomelijke grens van ons verstand, dat de wereld zoals deze *an sich* is, onmogelijk is voor te stellen.

Uit de afwijzing van het idealisme volgt echter wel een probleem, dat een separate oplossing vereist. Dit betreft het ethische aspect, het doven van de Wil; want in de niet-idealistische visie van Van Rossum blijft het probleem dat met het doven van de wil slechts een, zo kunnen we zeggen, individuele wil, op zichzelf is teruggekeerd.

Het voortbestaan van de wil is zo afhankelijk van de afwijzing van het idealisme, want in het idealistische zal wereld in zekere zin met toeschouwer vergaan; de wil verstilt, keert terug naar zijn bron als één en ondeelbaar, en omdat deze één en ondeelbaar is, heft deze zich in zijn geheel op.

Als mogelijke oplossing voor dit probleem wordt geoppert dat er op kosmische schaal wellicht ondanks dat er geen einde aan het lijden des werelds in zich is een moment zal zijn, een eindpunt waar de wil rust zal vinden:

> “Streven wij wellicht terug naar dat punt van perfecte orde, van eenheid? Is dat het doel van ons streven, en zullen wij—zal de wil—daar uiteindelijk rust vinden?”[^15]

Ook hier is het verstand iets wat onze blik beperkt en kan het ons niet als wegwijzer dienen. \
\
Allegorieën; Christendom; de juiste allegorieën.





[^1]: Marcel Proust, *La Prisonnière*, Ch. II

[^2]: Dit artikel, geschreven ter gelegenheid van een lezing van Van Rossum in juni 2022, kunt u [hier](*[https://reactionair.nl/​artikelen/de-willende-wereld/](https://reactionair.nl/artikelen/de-willende-wereld/)*) lezen.\
[^3]: p. 19\
[^4]: p. 38\
[^5]: p. 47; het originele citaat luidt: “*Es ist der Sonne ähnlich, die bloß unsern irdischen Augen unterzugehn scheint, die aber eigentlich nie untergeht, sondern unaufhörlich fortleuchtet*”. Deze zou van Goethe zijn, hoewel Schopenhauer beweert dat Goethe deze redewending juist van hem had.\
[^6]: p. 49\
[^7]: p. 55\
[^8]: p. 64 \
[^9]: p. 75

[^10]: Parafrase van een passage op p. 79

[^11]: p. 85

[^12]: p. 114

[^13]: p. 117

[^14]: p. 126

[^15]: p. 159

[^16]: p. 130

[^17]: “De tegenstrijdigheid die hier ten slotte noodzakelijkerwijs uit voortvloeit vind echter zijn oplossing in het gegeven dat, om met Kants woorden te spreken, tijd, ruimte en causaliteit niet het Ding-an-sich toebehoren, maar slechts zijn verschijning, wier vorm zij zijn; wat in mijn woorden zo klinkt, dat de objectieve wereld, de wereld als voorstelling, niet de enige, maar louter de ene, als het ware uiterlijke zijde des werelds is, die tevens een totaal andere zijde heeft, die haar binnenste wezen, haar kern, het Ding-an-sich is: en deze zullen we in het volgende boek beschouwen, waar we het naar de meest directe objectivering, wil noemen. De wereld als voorstelling waartoe wij ons hier beperken vangt daarentegen pas aan met het openen van het eerste oog, zonder wiens medium van aanschouwing deze niet kan bestaan, derhalve voorheen ook niet was.” (Vert. auteur)

Schopenhauer, Die Welt als Wille und Vorstellung, I. Band, I. Buch, §7