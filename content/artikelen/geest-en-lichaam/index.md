+++
title = "Geest en lichaam en hun onderlinge afhankelijkheid"
subtitle = "Lessen van drie grote filosofen"
auteurs = ["Anton Prins"]
date = "2022-07-19"
themas = "Religie & Metafysica"
aangehaald = "List [ \"Socrates\", \"Plato\", \"Aristoteles\" ]"
question = "Wat zijn uw gedachten over dit artikel?"
image = "1.png"
anchor = "Smart"
+++
*Dit artikel is een vertaling en bewerking van* Mind and Muscle *van Tocharus ([hier ](https://tocharus.substack.com/p/mind-and-muscle)te lezen). De vertaler heeft de vrijheid genomen het één en ander enigszins uit te breiden en enkele verwijzingen naar bronnen toe te voegen.*

*\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\_\__*

In de duizenden jaren die achter ons liggen en waarin zich vele wijsgerige stromingen hebben ontvouwen is ons een simpele les ontvallen. Er was een tijd, lang geleden, dat de meest briljante academici naast het ontplooien van hun geestelijke capaciteiten ook de lichamelijke vermogens ten volle pleegden te ontwikkelen. De oorsprong hiervan bevindt zich in de onvrede tussen verschillende volkeren en stadsstaten die destijds heerste en om deze reden werd elke gezonde man geacht als soldaat hun gemeenschap te dienen alvorens zij de voordelen mochten genieten die de titel van burger hen schonk —een omstandigheid die zijn weerklank vindt in  de levens en woorden van de destijdse filosofen.[^1]

Lang geleden was er grote voorspoed in Athene. Vanaf de tijd van Solon, die de fundamenten legde voor wat zou uitgroeien tot de beroemde Atheense democratie, tot de tijd na Alexander de Grote floreerden filosofie, wiskunde, beeldende kunst, dichtkunst en muziek. In deze periode was het voor de denkende man vanzelfsprekend dat hij zijn sporen verdiende in het Atheense leger als plicht aan de gemeenschap alvorens hij deelnam aan de democratie. In dit tijdperk, dat bekend staat als de klassieke periode, zijn er vele grote geesten in Athene geboren. Het zijn er teveel om hier te benoemen, en louter in het Athene van deze tijdspanne zou men genoeg heren van legendarisch statuur kunnen vinden om de vele namen in een Homerisch epos naar de kroon te steken. In dit artikel zullen wij derhalve slechts drie zeer befaamde geesten benoemen met een beduidende rol in de opkomst van de Europese geesteswetenschap, en vluchtig uitweiden over hun connectie met het Atheense ideaal waarin burgerschap zo nauw samenhing met het militaire. 

De man die heden ten dage algemeen beschouwd wordt als de vader van de Westerse filosofie, Socrates, werd in zijn eigen tijd door velen, waaronder de Atheense generaal Alcibiades, tevens gezien als een groots soldaat. 

Zo vertelt Plato bij monde van Alcibiades in zijn Symposium over Socrates de volgende anekdote:

In het verdragen van de winterkoude—het zijn daar namelijk strenge winters—heeft hij verbluffende dingen gedaan. Eens bijvoorbeeld vroor het zo hard als het maar kon. Iedereen bleef in zijn tent, of, als iemand er uit ging, dan had hij ontzaglijk veel kleren en schoenen aan en had zijn benen omwikkeld met vilt en gestoken in schapevachten, maar hij ging in dat weer uit met een mantel om, dien hij altijd droeg, en blootsvoets liep hij over het ijs met meer gemak dan de anderen in hun schoenen. De soldaten verdachten hem er van, dat hij hiermee zijn geringschatting voor hen wilde tonen. 2

Socrates was vermaard om zijn uithoudingsvermogen en onverschrokkenheid en was een ware oorlogsheld van de Peloponnesische oorlog. Zo redde hij tijdens de slag bij Potidaea het leven van Alcibiades, waarbij hij zichzelf in het gevaar begaf om zijn jonge strijdmakker te redden. 3 Hij beschermde de gewonde Alcibiades en wist zelfs zijn wapenrusting terug te winnen en op deze wijze zowel de eer als het leven van zijn jonge vriend veilig te stellen. 4

In de slag bij Delium 5 dekte hij verder de aftocht van de Atheners met gevaar voor eigen leven, maar weinig rekenschap houdende met zijn eigen veiligheid, omwille van zijn strijdmakkers en zijn krijgseer. 6 Zowel qua kracht, uithoudingsvermogen en verstand kende Socrates geen gelijke.

{{< image caption="Alcibiades krijgt les van Socrates, François-André Vincent" >}}

Ook Plato, door velen beschouwd als één van de meest invloedrijke Westerse filosofen, en daarbij als één van Socrates' belangrijkste studenten is in deze context noemenswaardig. Zelfs de naam Plato draagt een verwijzing in zich naar zijn lichaamsbouw. 7 Diogenes Laërtius vertelt ons hoe Plato‘s oefenmeester, de worstelaar Ariston uit Argos hem de naam Platon gaf, wat breed of plaatachtig betekent, vanwege zijn forse figuur. 8 Hoewel hij enkele zinnen later suggereert, dat deze naam tevens betrekking kan hebben gehad op Plato‘s breedsprakigheid of de breedte van zijn voorhoofd, valt het niet te ontkennen dat Plato van Ariston instructie ontving in het ontwikkelen van zijn spierkracht. Tevens diende ook Plato vijf jaar in het Atheense leger. In Plato‘s bekendste werk, de Republiek, beschrijft hij dan ook hoe soldaten en hun opleiding onmisbaar zijn voor de ideale staat, en deelt hij de mannen in de samenleving op in drieën: soldaten, ambachtslieden en heersers. In een tijd waarin ten allen tijde rekenschap werd gehouden met het uitbreken van oorlog is het waarborgen van de bescherming van de staat tegen aanvallen van naburige staten immers een onvermijdelijkheid. Een bloeiende cultuur kan slechts bestaan als deze tegen verwoesting beschermd wordt; voor de bloei van de geest, zowel op individueel als op collectief niveau, is strijd noodzakelijk. 9 

Dit gedachtegoed zet zich verder voort in Aristoteles, wellicht van Plato‘s vele studenten zijn belangrijkste. Aristoteles was, in tegenstelling tot de twee voorgaande Atheense heren, een Macedoniër. In de Politika van Aristoteles neemt het idee dat mannen van aard geschikt zijn voor het leven van de Polis, de stad, en niet hun potentieel ten volle realiseren tot zij de rol van burger op zich nemen een centrale plaats in. Aristoteles ziet echter tevens de staat van oorlog als natuurlijk, mits het een nobel doel heeft, bijvoorbeeld om vrede te bereiken. 10

Hij zou overigens de leraar van één van de grootste militaire geesten aller tijden worden: Alexander de Grote. 

Zo strekt het gedachtegoed van het ontwikkelen van het lichaam, en het innige verband tussen het van de staat als soldaat alvorens men zich als burger richtte op intellectuele onderwerpen zich van Socrates tot Alexander uit. Vergis u hier niet: ook Aristoteles' burgerschap veronderstelde militaire oefening; zo wordt van de man die zijn potentieel als burger heeft bereikt veronderstelt dat hij ook zijn lichamelijk potentieel reeds heeft vervuld. De samenhang tussen lichaam en geest, tussen krijger en burger en tussen oorlog en vrede is als zodanig, dat het lichaam gezond moet zijn, tegen verval van buitenaf en van binnenin beschermd, opdat de geest zich ten volle kan ontwikkelen:

In alles dat de mensen doen is het lichaam nuttig; en in alle toepassingen des lichaams is het van het grootste belang om in zo hoog mogelijke staat van lichamelijke bekwaamheid te verkeren. Zelfs bij het denken, waar toch het gebruik van het lichaam minimaal schijnt, is het een welbekend feit dat grote vergissingen veelal terug te voeren zijn op een slechte gezondheid. En daar het lichaam in slechte staat verkeert, houden geheugenverlies, depressie, onvrede en waanzin de geest met hevigheid in hun greep, en verdrijven zo enige kennis die deze bevatte.

Maar een deugdelijk, een gezond lichaam is een sterke bescherming voor een man, en teneinde is er geen gevaar dat zulks een onheil hem ten dele zal vallen omwille van lichamelijke zwakte: integendeel, het is waarschijnlijk dat zijn gezondheid uitwerkingen zal hebben die het tegenovergestelde zijn van degenen die ontstaan bij een slechte gezondheid.

En wat zal een man van gezond verstand niet doen, om zoveel onheilen te vermijden, en zich zo grote voordelen te verschaffen?

Voorts, is het niet schandelijk, dat men door de gevolgen der werkeloosheid, den ouderdom nadert, zonder te weten, tot hoever men zijne (lichamelijke) kracht en zijne handigheid zou hebben kunnen brengen?

En men kan niet geloven, dat deze hoedanigheden zich geheel van zelfs ontwikkelen. 11

In de loop der tijd werd de filosofie stukje bij beetje opgedeeld en afgebroken, waar eens onder haar vleugels wiskundigen, natuurkundigen, ethici en vele anderen verwijlden, is de filosofie heden zodanig versneden dat daar weinig meer van rest. Eerst was de filosoof vaak ook krijger, later werd het gebruikelijk dat de filosoof eerst geestelijke was, weer later, o.a. bij Hegel, zien wij dat de filosoof niet alleen de ontwikkeling van het lichaam maar zelfs de natuurwetenschappen achter zich laat, tot dan voor elke filosoof als noodzakelijke kennis beschouwd. Zo is ook in deze tijd niet langer meer de lichamelijke oefening een vast onderdeel van de vorming van de burger.

Nu meer dan ooit is het van belang om lering te trekken uit het verleden. De geest is onlosmakelijk verbonden met het lichaam en om het maximale uit één van beiden te halen, zijn wij genoodzaakt ook de ander te onderhouden. De schoonste aller geesten bloeien op uit de schoonste aller lichamen. Het oefenen van zowel geest als lichaam zal voor beiden de grootst mogelijke bloei betekenen en met een gezond lichaam zijn wij geweerd voor gevaar van buitenaf—en van binnenuit. 12

[^1]: De afhankelijkheid van burgerschap van het dienen van het vaderland vinden wij ook elders in de geschiedenis, zo kon onder de Romeinse keizer Claudius een Peregrinus (een provinciale onderdaan) het burgerschap behalen voor hemzelf en zijn gezin nadat hij minimaal 25 jaar had gediend in het Romeinse leger.

[^2]: Plato, Symposium, vertaling Dr. B.H. Bal, 1953

[^3]: Slag bij Potidaea, 432 v.C.

[^4]: Plutarchus, Βίοι Παράλληλοι (Parallele levens), Alcibiades:

ἰσχυρᾶς δὲ γενομένης μάχης ἠρίστευσαν μὲν ἀμφότεροι, τοῦ δ᾽ Ἀλκιβιάδου τραύματι περιπεσόντος ὁ Σωκράτης προέστη καὶ ἤμυνε καὶ μάλιστα δὴ προδήλως ἔσωσεν αὐτὸν μετὰ τῶν ὅπλων.

Eens vond er een fel gevecht plaats, waarin beiden grote moedigheid toonden, maar toen Alcibiades gewond raakte wierp Socrates zich voor hem om hem te beschermen, en redde hem en zijn wapenen zonder twijfel van de vijand.

[^5]: Slag bij Delium, 424 v.C.

[^6]: Strabo vertelt in zijn Γεωγραφικά (Geographika) hoe Socrates Xenophon, die van zijn paard was gevallen tijdens de betreffende aftocht, op zijn schouders nam en hem vele stadiën droeg terug naar het fort van de Atheners.

[^7]: Plato was vernoemd naar zijn grootvader, Aristocles, dit was dan ook de echte naam van deze beroemde filosoof. πλατὺς betekent breed of wijd.

[^8]: Diogenes Laërtius, Βίοι καὶ γνῶμαι τῶν ἐν φιλοσοφίᾳ εὐδοκιμησάντων (Leven en leer van beroemde filosofen), B. III

[^9]: Zie betreffende dit onderwerp ook het artikel [Civitas en civilisatie](https://reactionair.nl/artikelen/civitas-en-civilisatie).

[](https://reactionair.nl/artikelen/civitas-en-civilisatie/)[^10]: Book VII, hoofdstuk 14

Voorts is het leven verdeeld in arbeid en rust, oorlog en vrede, en van wat we doen zijn de doelen deels noodzakelijk en nuttig, deels nobel: en eenzelfde voorkeur dienen wij aan deze zaken te geven als aan de delen van de ziel en diens acties, als oorlog om vrede te bereiken, arbeid om rust te verkrijgen en het nuttige om het nobele te verwerven.

[^11]: Xenophon, Ἀπομνημονεύματα Σωκράτους (Herinneringen aan Socrates), Boek III, hoofdstuk 12

[^12]: De oplettende lezer zal het niet ontgaan dat dit toepasbaar is zowel op het individuele lichaam, als op het lichaam van de samenleving. Deze is heden ten dage sterk onderling verdeeld, daar het haar ontbreekt aan innerlijke kracht.