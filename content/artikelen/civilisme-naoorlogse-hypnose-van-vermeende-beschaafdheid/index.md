+++
title = "Civilisme: naoorlogse hypnose van vermeende beschaafdheid"
subtitle = "Een opstel over civilisme"
auteurs = ["De redactie"]
date = "2022-08-29"
themas = "Cultuur & Maatschappij"
image = "df11a84c-c7d6-445d-a9ab-62c5cfe060eb.jpeg"
anchor = "Smart"
+++
Volgens prof. David H. Ucko van de War & Conflict Department aan de National Defense University is het tegenwoordig belangrijker om het narratief te winnen voordat aan het winnen van de oorlog zelf kan worden toegekomen.  Het narratief vormt een oorlog op zich en staat centraal in hetgeen irreguliere oorlogsvoering wordt genoemd. Invloed, geloofwaardigheid en legitimiteit komen de winnaar toe, oftewel macht. In dit artikel zal ik betogen dat het fenomeen dat ik civilisme noem het centrale thema vormt van het winnende narratief. Ik zal deze ideologie beschrijven,  ontleden en bekritiseren aan de hand van literatuur.Hieruit volgen drie argumenten waarom de burger is gehypnotiseerd en niet in staat is het gevaar dat voor ons staat – namelijk de afbraak van de Westerse samenleving – juist te beoordelen. Deze wijze van hypnose geeft machthebbers de mogelijkheid om ondertussen op het schaakbord van geopolitiek meer macht te verwerven en de wil van de tegenstander verder uit te hollen.

 

Om te beginnen kunnen we ons afvragen of er inderdaad sprake is van een strijd om het narratief. Volgens het geciteerde artikel is het doel van irreguliere oorlogsvoering het beïnvloeden van bevolkingen en daarmee het sturen van legitimiteit om zodoende de macht, invloed en wil van een tegenstander uit te hollen. Hierbij is de strategische rol voor het narratief dat deze wordt ontworpen of gevoed met de intentie de reacties van anderen op nog in ontwikkeling zijnde gebeurtenissen te structureren. Het narratief dient met andere woorden de reactie van de ander te eroderen en daarmee uiteindelijk te elimineren als mogelijk alternatieve verhaallijn. Voor uitwisseling van gedachte is in een dergelijke situatie geen plaats meer. Er ontstaat een duidelijk vriend-vijandbeeld zoals dit door Carl Schmitt in zijn werk Der Begriff des Politischen wordt behandeld. Dat een verhaallijn er in het moderne sociale media tijdperk ertoe doet, leidt geen twijfel. De vraag is of deze verhaallijn bestaat om daarmee de ander – de vijand – in een hok te plaatsen en zodoende buitenspel te zetten. Indien we het onderwerp van de afgelopen tijd corona erbij nemen, kunnen we in ieder geval vaststellen dat met de termen wappie en normie een vijand en daarmee een vijandelijk narratief wordt opgeworpen. Aan de hand van termen als desinfornatie en nepnieuws – die worden gebezigd door alle politici in de richting van hun tegenstander – kan worden afgeleid dat een strijd om het narratief daadwerkelijk gaande is en dat partijen beweren dat hun narratief het enige ware narratief is.

 

Welnu, ik beweer dat deze strijd om het narratief momenteel wordt gewonnen door die van het civilisme. Deze door ondergetekende ontwikkelende theorie ter plaatsing van het huidige tijdsbeeld is ontstaan doordat ik het noodzakelijk achtte afstand te nemen van reeds bestaande termen en theorieën die mijn inziens niet de lading dekte. Zo heb ik een probleem met de termen ‘woke’ of ‘deuger’ omdat deze op voorhand de geproduceerde ideeën en de mensen die dit aan hangen ridiculiseert. Dit belemmert ons om deze ideeën en mensen serieus te nemen. En dat is het nu juist: we moeten deze bloedserieus nemen om deze te kunnen begrijpen en daarmee de voorgenoemde strijd om het narratief aan te gaan. Ook termen als neo-marxisme of neo-liberalisme bevallen mij niet. In mijn optiek is het niet Marx dat vandaag de dag nog de klok slaat. Zijn gedachtegoed kan worden gebruikt om een historisch perspectief te ontwikkelen en overblijfselen daarvan in het huidige tijdsbeeld te plaatsen, zoals hierna zal blijken. Voor het liberalisme is dat niet anders. 

 

Hoe luidt de definitie dan van deze nieuwe civilisme theorie?

 

Civilisme is de vermeende beschaafdheid om legitimiteit voor macht en autoriteit te verkrijgen via een ontwaking die mythische proporties heeft aangenomen waarbij de groep van historisch geprivilegieerde mensen nu de verantwoordelijkheid heeft om een beschavingsmissie te ontplooien door de groep als geheel nederig opstellen tegenover al het andere dat wordt beschouwd als minder geprivilegieerd.

 

De theorie veronderstelt in zichzelf een narratief en in dat narratief staat de beschavingsmissie centraal. Welke beschaving wordt nagestreefd in deze missie volgt uit de dubbele betekenis van het woord beschaving. Ten eerste wordt een niet meer in een onontwikkelde natuurstaat verkerende samenleving nagestreefd. Deze negatieve definitie van het begrip beschaving verondersteldeen historische relatie met het voorafgaande tijdperk – in dit geval die van het Christendom – welke dus wel als onontwikkeld wordt beschouwd. Niet alleen wordt het Christelijke tijdperk gezien als incompatibel met de bestaande conditie van de mens, de beschavingsmissie drijft op een eigen ethisch schema dat radicaal tegenover die van het Christendom staat. Waar in de Christelijke ethiek de mens God om vergeving kan vragen voor de zondigheid die aan hem kleeft als gevolg van de zondeval, heerst in de postmoderne atheïstische wereld de ethiek van onschuld waarbij de mens wordt geacht onschuldig te zijn aan de absurditeit van de wereld. Als onschuld het startpunt is, kan het leven tot nietsanders leiden dan de (angst voor) verkrijging van schuld. Een angstige derhalve verkrampte en nederige cultuur om deze schuld te voorkomen, boete te doen en schuldigen aan te wijzen is de automatische consequentie. Vergelijk de enorme nadruk op het kunnen werken in een veilige omgeving (“safe spaces”) waarin wordt getracht de mens te beschermen tegen het verkrijgen van deze schuld. Of de herstelbetalingen die moeten worden betaald voor het slavernijverleden en de afrekencultuur (“cancel culture”) waar inmiddels velen mee worden geconfronteerd. Maar als de mens onschuldig wordt geboren hoe wordt dan de absurditeit van de wereld verklaard? Hiervoor bestuderen we twee recente werken die verwijzen naar de ethiek van de onschuld.

 

Hoewel de ethiek van de onschuld al haar oorsprong vindt in 1755 in het werk Discours sur l'origine et les fondements de l'inégalité parmi les hommes van Rousseau, is deze nog springlevend. Om te beginnen bepleit Rutger Bregman in 2019 in zijn De meeste mensen deugen met een beroep op Rousseau dat de mens van nature deugt, een sterkte voorkeur heeft voor het goede. Volgens Bregman ging het mis toen mensen neerstreken op één plek. De vloek van de samenleving – zo heet dat hoofdstuk letterlijk – is de vestiging in het Hof van Eden waar de bomen waren afgeladen met fruit, en waar de hordes gazelles en kariboes jaarlijks voorbijtrokken. Schuld kan worden gevonden bij de corrumpeerde machthebbers die steeds nieuwe redenen verzinnen – mythes met God als duidelijkste voorbeeld – voor hun privileges. Hij refereert regelmatig naar de vernistheorie, een term van bioloog De Waal om een duister en cynisch mensbeeld van verdorvenheid aan te duiden. Hieronder schaart hij nadrukkelijk ook het Christelijke mensbeeld gebaseerd op de zondeval. Deze vernistheorie is een zombie die weigert te sterven. Volgens Bregman is het tijd om afstand te nemen van deze vernistheorie en te kiezen voor een nieuw mensbeeld om zo de grootste uitdagingen van onze tijd – van de opwarming van de aarde tot het tanende vertrouwen in elkaar – te beantwoorden. In dat mensbeeld zien mensen elkaar niet naar hun eigen evenbeeld, maar juist dat de ander van nature deugt. We moeten anders naar de geschiedenis van de mens kijken. Er is immers geen enkel overtuigend bewijs voor oorlog in de oertijd. “Beschaving is een synoniem geworden voor vrede en vooruitgang, terwijl de wildernis gelijk is komen te staan aan oorlog en ondergang. In werkelijkheid was het, voor het grootste deel van onze geschiedenis, eerder andersom.” De wetenschapbevestigt dus zijn positievere mensbeeld, maar kan nog realistischer worden als we in dit mensbeeld gaan geloven, aldus Bregman. De geschiedenis van deze wildernis en inheemse bevolking staat centraal The dawn of everything van David Graeber en David Wengrow. Net als op de kaft van het boek van Bregman wordt vermeld dat het een nieuwe geschiedenis van de mens gaat vertellen. De titel van dit boek duidt daar ook door de term illo tempore, het begin van alles, die zij hebben uit het werk van Eliade. Overeenkomstig Bregman twijfelen Graeber en Wengrow niet aan het feit dat het ergens in de historie gruwelijk is misgegaan met de mensheid. Tegenwoordig bestendigt een klein percentage van de bevolking het lot van alle anderen op rampzalige wijze. Vandaag zitten we volgens de auteurs vast in één sociaal systeem waarbinnen relaties die zijn gebaseerd op geweld en dominantie daarbinnen ook genormaliseerd zijn. Om te snappen hoe deze situatie kon ontstaan moeten we in de eerste plaats de opkomst van koningen, priesters, opzieners en rechters begrijpen. Via een route langs vele prehistorische gemeenschappen brengen de auteurs de boodschap dat destijds kleine gemeenschappen overal in de wereld beschavingen vormden, in de ware zin van uitgebouwde morele gemeenschappen. Dit kregen zij gedaan zonder permanente koningen, bureaucraten of leger. Complexe systemen kunnen worden georganiseerd zonder top-down structuur, en het wordt tijd dat we dat serieus gaan nemen. De vraag waarom anarchistische gemeenschappen uiteindelijk werden vervangen door hiërarchische blijft onbeantwoord. Ze geven alleen aan dat de mens onderweg drie belangrijke vrijheden heeft moeten opgeven: bewegingsvrijheid, vrijheid orders te negeren en de vrijheid sociale relaties te herorganiseren. Of daar een eventuele grondslag voor was, wordt niet besproken. Ook een antwoord op de vraag hoe en wanneer het dan misging wordt uiteindelijk niet gegeven. In de tekst zijn wel aanwijzingen aanwezig. Vroegere beschavingen als Farao’s, Inca’s, Aztecen, Romeinen of Grieken waren allemaal gelaagde samenlevingen die bij elkaar werden gehouden door een autoritaire overheid, geweld en radicale onderwerping van vrouwen. Iets zeer basaal ging daar al mis, aldus de auteurs. Specifiek over de man-vrouw relatie melden ze dat hetgeen vandaag doorgaat voor beschaving zou zo maar niets meer kunnen zijn dan geslachtsgebonden toe-eigening door mannen die hun aanspraken in steen hebben gebeiteld – komende van een vrouw uit een vroeger systeem. Het Westen – voor zover het iets voorstelt – zou haar eigen rechtelijke en intellectuele traditie alleen kunnen uitdrukken in de vorm van privé bezit.Hoewel ze beweren afstand te nemen van Rousseau die te simplistisch was, houden ze door de inheemse mens veelal te bewieroken vooral zijn mythe van de vredelievende wildernisbewoner in stand. “Wetenschappers in 2020 stuiten niet op buitenaardse beschavingen in systemen ver weg; maar juist radicaal verschillende samenlevingsvormen onder onze eigen voeten, sommige vergeten en opnieuw ontdekt, andere meer vergelijkbaar, maar nu begrepen op volledige nieuwe wijzes.” Ze nemen geen enkele beschaving uit de gedocumenteerde geschiedenis als rolmodel. In tegendeel, daar zetten ze continu zich tegen af. “De grote mythe structureren van de geschiedenis die zijn neergezet in de laatste paar eeuwen werken simpelweg niet meer; deze zijn onmogelijk te verzoenen met bewijs voor onze ogen, en de structureren en zingeving die zij aanmoedigen zijn smakeloos, banaal en politiek desastreus. Geen twijfel, voor korte tijd tenminste, zal er weinig veranderen. Volledige wetenschapsgebieden – niet te vergeten universitaire leerstoelen en afdelingen, wetenschappelijke tijdschriften, prestigieuze onderzoekssubsidies, bibliotheken, databases, school curricula en wat zo meer – zijn ontworpen om de oude structuren en oude vragen te passen.”

 

Civilisten leggen dus een beslag op de geschiedenis van de mensheid. Zij weten hoe die eruit zag en dat vormt de basis voor hun atavistische blik naar de wereld, een hang naar een bestaan zoals deze was voor de gedocumenteerde geschiedenis. Wetenschappelijk onderzoek wordt gebruikt om een natuurstaat te bewijzen, de prehistorische mens te verheerlijken en aan te tonen hoe afwijkend, krankzinnig en inferieur het Westerse gedachtegoed eigenlijk niet is. Absurditeit van de wereld komt hoofdzakelijk het Christendom toe. Dat is op zichzelf niet gek. Waar een nieuw idee probeert de positie van het oude idee in te nemen, zal het zich daartegen moeten afzetten. Bregman stelt letterlijk dat de vestiging in het Hof van Eden de vloek van de samenleving vormt. Duidelijker kan niet. De conclusie luidt mijn inziens dus dat we te maken met een religieuze strijd. Critici zullen zeggen dat dit onjuist is, en prefereren te spreken van een rassen- of klassenstrijd. Hiervoor verwijzen ze bijvoorbeeld naar de gewenste voorkeursbehandelingen op basis van huidskleur ter bevordering van diversiteit en inclusiviteit om zodoende rassengerechtigdheid te verwezenlijken. Maar het punt daarbij is dat deze gerechtigdheid alleen uit te leggen is door een historisch perspectief in te nemen. Gerechtigdheid veronderstelt schuld, en schuld veronderstelt een onrechtmatige daad uit het verleden. En dat laatste, daar draait het nu net om. Het is niet om daden tijdens leven te doen. Civilisten zijn niet bezig met het schuldvraagstuk voor slavernij in Libië, terwijl die misschien wel door dezelfde huidskleurlingen zijn gepleegd. Het gaat specifiek om daden diegeneraties geleden zijn gepleegd. Dat in andere landen op datzelfde moment vergelijkbare taferelen plaatsvonden waarbij de rol van dader en slachtoffer van huidskleur wisselde, of waarbij het beschuldigde land juist slachtoffer werd, is eveneens onbelangrijk. Wie tot het morele inzicht van afschaffing kwam, wordt ook genegeerd. Het gaat dus niet om gerechtigdheid voor slavernij noch huidskleur. Sterker nog, de steun voor diversiteit en inclusiviteit komt nota bene vooral uit de hoek van de vermeende schuldigen, de blanken zelf. Als verklaring hiervoor wordt dan de term oikofobie opgeworpen. Dit lijkt me onjuist. Vanuit dure huizen in nette wijken zonder vreemden neemt de elite immers volop deel aan en genieten ze van het eigene. Het gaat de civilist niet om angst voor het eigene of voorkeur voor het vreemde. Het gaat om schuld en onschuld. In kwestie om schuld voor daden die in een zeer specifieke tijd op een zeer specifiek locatieplaatsvonden neer te leggen bij ‘het patriarchaat’ uit die tijd waarvan ze is geleerd dat die verantwoordelijk is voor de absurditeit van de wereld. Voor een klassenstrijd is al iets meer te zeggen. De drang naar de ethiek van de onschuld komt vooral uit de hoek van de steeds groter wordende groep hoger opgeleiden die hun morele superioriteit niet onder stoelen of banken steekt. Deze groep vormt de culturele en intellectuele elite van de maatschappij. Het zijn degenen voor wie de samenleving gunstig uitpakt. Deze elite beschouwt haar eigen nederigheid en beschaafdheid superieur ten opzichte van de zeden van anderen voor wie zij niets dan minachting hebben en die worden beschouwd als deerniswekkende figuren die moeten gehoorzamen, schikken en de risico’s dienen te dragen voor de beschavingsmissie. Als winnaars van de kenniseconomie zijn zij niet degenen die een probleem hebben met het kopen van een woning, niet degenen die het gevoel hebben te zijn verhuisd zonder een nieuwe woning te kopen, niet degenen die werden geraakt door initiatieven van de Europese Unie of andere Europese of globalistische instellingen, wel degenen die lastenverzwaringen eenvoudig kunnen dragen en wel degenen die de wereld overvliegen en toch continu bazelen over het klimaat en duurzaamheid. De misrekening van degenen die een klassenstrijd zien is echter dat het om de bourgeois of elitaire positie te doen is, zoals bepleit in het marxisme. Dat bestrijd ik. Klassevorming viaopleiding is misschien invloedrijk bij de wijze van totstandkoming van het onderscheid in mensbeeld, maar materialisme speelt geen enkele rol in het achterliggende oogmerk. Ook het begrip neo-liberalisme, een nieuwe gedaante van het liberalisme waarbij de economische activiteit het bevrijdend mechanisme voorstelt, past niet meer. Het is er allemaal al: vrij verkeer van goederen, diensten en kapitaal; de maximalisatie van aandeelhouderswaarde als doel van de onderneming; diploma- en carrièremaatschappij en consumentisme. Die stroming heeft juist haar werk gedaan – hoofdzakelijk voor het millennium maar ook nog ten dele daarna – door arbeidersverbanden te breken en economisch beleid te depolitiseren. Dat het neo-liberalisme een zielloos bestaan produceert waarin de mens naarstig op zoek gaat naar zingeving, zou hoogstens een verklaring kunnen zijn voor de opkomst van het civilisme. Het doel van het leven is het behoud van de onschuld, en derhalve wensen zij de door Bregman gesignaleerde vloek van de samenleving op te heffen door de nieuwe ethiek van de onschuld te vestigen. De lagere en middenklasse die niet hun zeden volgt moet worden heropgevoed door deze o zo beschaafde elite. Zij zullen hun gewoontes en gedragingen moeten aanpassen. Hun festiviteiten worden ontdaan van hun vermeende schuldige karakter, of je het nu hebt over het sinterklaasfeest of over kerstmis. Hun taalgebruik moet worden aangepast aan de nieuwe etiketten van onschuld. Het schuldige patriarchaat waarin de man domineert dient te worden stopgezet, dus vrouwenquota maar mannen mogen wel het vuilnis ophalen. Ondernemingen en anderen instellingen dienen diversiteit en inclusiviteit toe te passen bij hun vacaturebeleid om deze te ontdoen van hun schuldige karakter. Daarnaast dient de wetenschap als de pure bron van juistheid te worden onderwezen, en degenen die weigeren de wetenschappelijke tegennatuurlijke lijn te volgen mogen daartoe worden gedwongen om zodoende hun ogenschijnlijk berokkende schade te beperken. Al deze voorbeelden duiden niet op een racistisch, materialistisch of economisch oogmerk. Maar juist eentje die religieus is.

 

Ondanks dat de onschuldtheorie zolang bestaat, heeft deze pas recent met de komst van ‘woke’ mythische proporties aangeomen. Nú is de tijd gekomen, nú moeten we onze verantwoordelijkheid nemen. Civilisten voelen een zeer sterke ernst, een handelingsdrang om hun beschavingsmissie op korte termijn op te leggen en zodoende te verwezenlijken. Ondertussen is men verblind voor de gevaren die zich achter deze theorie verschuilen. Ten eerste ontstaat er een voortdurende behoefte aan leiderschap om het hoofd te bieden aan de absurditeit van de wereld en de angst voor het verkrijgen van schuld. Bij het ontbreken van God, vormt de Staat – met een hoofdletter – de hoogste entiteit waar naar wordt gekeken. Het continue beroep op de uitzonderingssituatie en vele crisissen die het maatschappelijk leven domineren, bevestigen de enorme angst en roep om dezeleider die de mensheid, de planeet en al het onschuldige leven zal redden. Doet u dat niet denken aan een zeker tijdperk? Vergelijk juist het Christendom waar de messias reeds is geweest. Daarnaast, het klinkt natuurlijk zo goed, de mens deugt van nature, de onschuld, maar het resultaat is juist als hierboven opgemerkt een enorme drang voor een schuldige en zondebokken om de overkomen ellende mee te verklaren. Met deze schuldigen dient te worden afgerekend, bijvoorbeeld door deze uit te sluiten van het maatschappelijk leven zoals bij corona. Rarara, hoe zal dat aflopen? Maar in die situatie is de onschuldtheorie nog niet naar het extreme eindpunt doorgeredeneerd waarin alleen de (originele) natuurstaat de ultieme onschuld kan vormen. Deze liefde voor de wildernis kan mijn inziens uitmonden in twee mogelijke uitkomsten. Allereerst is dat haat voor het menselijk leven. Vergist u zich niet, in de nieuwe versie van Disneys Jungleboek (2016) keert Mowgli niet meer terug naar zijn eigen mensen, maar kiest hij ervoor in de wildernis te blijven. Indien een dergelijke haat zich zal manifesteren ontstaat vanzelf een drang de omvang van de menselijke populatie te reduceren. De andere mogelijkheid is dat de mens met behulp van technologie de emancipatie van de natuurlijke orde zal vervolmaken om zo schuld te ontlopen. De mens zou zichzelf dan als het ware overstijgen en zo eindelijk bewust zijn echte bestemming vervullen. Ten derde is er sprake van een historische blinde vlek. Dit is niet de eerste aanval op datgene wat lijkt in te druisen tegen de natuurstaat. Voor het nazisme is de antithese tussen natuurlijk en tegennatuurlijk eveneens essentieel. De nazi mythe plaatst zichzelf voor de menselijke geschiedenis \[op de plek van de natuurstaat]. Het eerste bewijs daarvoor is dat het eveneens geen enkel ander historische periode als model nam. Daarnaast kan dit direct in het werk van Hitler zelf worden gevonden. In Mein Kampf beargumenteert hij met een beroep op de biologische Lebensraum theorie dat het leven een ecologische val is van waaruit eenrassenstrijd voortvloeit. Hitler zag een natuurstaat waarin alleen de drang tot zelfbehoud overwint. “In de eeuwigheid strijd is de mensheid groot geworden.” Weliswaar is die visie op de natuurstaat volledig tegenovergesteld aan die van de onschuldtheorie, het gaat gepaard met dezelfde haat voor de oude tegennatuurlijke wereld. Zou Bregman zich hebben gerealiseerd dat het door hem direct gerefereerde vestiging in het Hof van Eden als vloek van de samenleving uit het scheppingsverhaal van de Hebreeuwse Bijbel komt? Ten vierde kan een samenleving die opereert vanuit angst voor eigen schuld geen zaken voortbrengen of reproduceren. Angst werkt verlammend, destructief en deprimerend. Statistieken aangaande depressies, burn-outs, geboortecijfers en zelfmoorden spreken boekdelen. Duurt dat lang genoeg, dan komt het voortbestaan van de beschaving onder druk te staan. Tot slot, de fundamentele en onvermijdelijke consequentie van de ethiek van de onschuld zal zijn dat het juist datgene bewerkstelligt wat het wenst tegen te gaan. De leider moet zich als scheidsrechter schuldig maken aan dwang en geweld om af te rekenen met de vermeende schuldige. De ethiek van de onschuld zal derhalve uiteindelijk maar tot één ding leiden: absolute schuld.

 

Ten tweede slaat de beschavingsmissie op etiketten en welgemanierd burgerschap. Dit element vormt de belangrijkste, maar niet enige, hypnose van het civilisme. Om burgers te hypnotiseren draait het, net als in de vorige eeuw, om voorkomen, welbespraaktheid en uitstraling. Het cruciale verschil is dat de populisten van vandaag niet in een militair kostuum rondlopen en niet luidkeels en emotioneel spreken. In tegendeel, vandaag zoektu een net geklede man of vrouw, die rustig en eloquent spreekt, weinig tot geen emoties toont, de etiketten kent, goedlachs is en een positieve instelling heeft. Het zijn deze charismatische facetten die er niet alleen voor zorgen dat burgers zich met deze persoon kunnen identificeren, maar daardoor ook automatisch bestempelen als degene door wie ze zich willen laten representeren. Voor de reden dat de burger zich specifiek hiermeeidentificeert, moeten we om te beginnen terug naar de 12e en 13 eeuw waar de geloofsbeleving meer een individuele aangelegenheid werd. Ten tijde van de Reformatie volgde deontkenning van de vrije wil en het volgen van deuitverkiezingsleer waarmee de mens een onmiddellijke gemeenschap kreeg met God, zoals in het calvinisme. Abraham Kuyper: “Het calvinisme zoekt God niet in het creatuur, zoals het paganisme, het isoleert God niet van de creatuur, zoals de islam, het stelt tussen God en het creatuur geen middellijke gemeenschap zoals Rome, maar proclameert de hoge gedachte, dat God, hoog in majesteit boven alle creatuur staande, nochtans met dat creatuur onmiddellijke gemeenschap oefent door zijn Heilige Geest.” Deze leer kwam weer voort uit het nominalisme dat beweert dat alleen zichtbare werkelijke objecten waaraan een naam kan worden gegeven echt zijn. Het bestaan van abstracte begrippen als goed en kwaad wordt daarin ontkend. In de uitverkiezingsleer is God de enige die weet wat goed en kwaad is. Ieder mens wacht op zijn roeping van God en volgt het pad dat God voor hem uitlegt, in de hoop zo tot de uitverkorenen te behoren. Hieruit komt de drijfveer voor vroomheid naar voren. Een vroom en geordend leven ontstaat, zoals terug te zien in Calvinistische en Puriteinse samenlevingen. De mens is een gedisciplineerd autonoom wezen dat zichzelf weet te beschouwen, en zodoende haar emoties dient te beheersen en de nadruk legt op welgemanierd burgerschap. Hiermee creëert de mens een zekere afstand om zichzelf, omdat hij zichzelf niet toont maar juist gedisciplineerd zijn emoties voor zichzelf bewaard. Charles Taylor noemt dit concept the buffered self. “De orde van wederzijdse voordelen is een te vormen ideaal. Het dient als een gids voor degene die stabiele vrede willen vestigen, en dan de samenleving willen herschikken om het dichterbij hun eigen normen te brengen. De voorstanders van de theorie zien zichzelf al als agenten die door ontkoppelde, gedisciplineerde handelingen zowel hun eigen leven als die van de grotere sociale orde kunnen verbeteren. Ze zijn gebufferd, gedisciplineerde wezens. Vrij agentschap is cruciaal voor hun zelf begrip. De nadruk op rechten, en voorrang die het geeft aan onderlinge vrijheid, komt niet alleen voort uit het principe dat de samenleving bestaat in naam van haar leden; het reflecteert ook het gevoel van beschikking over eigen agentschap, en van de situatie die dat agentschap normatief vereist in de wereld, in andere woorden, vrijheid.” Het is deze buffer, waarin een duidelijk liberaal karakter valt waar te nemen, waarmee de eerdergenoemdeidentificatie plaatsvindt om iemand een geschikte leider te achten. Een civilist in optima forma is Barack Obama, maar Mark Rutte doet niet veel voor hem onder. Met hun voorkomen, eloquentie, rust, beperkte emoties maar toch positieve instelling communiceren en stralen zij hun discipline, beheersing en vrije agentschap beter uit dan wie dan ook. Dit spreekt de grotendeels liberale populatie aan. Zij voelen daardoor het respect voor hun eigen individuele en autonome beleving van de wereld. Welgemanierd burgerschap is de acceptatie van iedere individuele beleving van de wereld en de realiteit. Wie daarvan afwijkt, is ongemanierd en dus niet beschaaft. Hoe vaak gaat het niet over de toon als iemand zich verzet, en daarbij emotie toont, tegen de beschavingsmissie? Er is sprake van een fatsoenlijkheidskaderwaarbinnen de mens dient te blijven. Zij dient zich te conformeren. Bij het ontbreken van de theologische component in een ontheiligde wereld, zoals deze in een definitieve fase is gekomen na de studentenrevolte en Civil Rights beweging, verdwijnt de Goddelijke voorzienigheid volledig uit de formule. De nominalistische samenleving wordt atheïstisch. Het gevolg is dat dan niet alleen zichtbare werkelijke objecten waaraan een naam kan worden gegeven echt zijn, maar de conclusie luidt ook dat iedere naam op zich een sociale constructie is. Deze mythische ontwaking trekt zo elk aspect van het menselijk leven in twijfel. Het woord man en vrouw is slechts een benaming, kwetsend voor degenen die een andere naam hanteert. Wanneer we dat combineren met de ethiek van de onschuld, en de angst voor schuld, komen we uit op geslachtsneutrale begrippen. Deze benamingsdiscussie gaat zover dat wordt gediscussieerd of dat vrouw voortaan niet "een mens dat menstrueert" moet zijn. Het is de populist die de tijdsgeest aanvoelt, daarin mee gaat en met zijn identificerende charisma de mensen weet te betoveren.

 

Bovendien weet de populist hoe deze betovering dient te worden omgezet in macht. Politicologen verwijzen daarvoor maar al te graag naar de vorige eeuw. In 1930 voelde Mussolini, op dat moment socialist, aan dat hij juist het materialisme diende te laten vallen om succes te behalen in het aanzicht van de natie staat. De theoretisch benadering hiervoor vinden we bij Giovanni Gentile, de geestesvader van het fascime. In 1899 was hij de allereerste die Marx analyseerde in zijn werk La filosofia di Marx. Hierinontleedde hij de theorie van Marx in enerzijds historische materialisme en anderzijds dialectisch materialisme dat van het marxisme een praktiserende filosofie maakt. Juist deze dialectische kant vormde de bron voor zijn eigen actualisme theorie en later het fascisme. Een praktiserende filosofie betekent feitelijk niets anders dan politiek activisme. Hierdoor ontstaat een directe relatie tussen staat en het individu. Gentile meldt in de paragraaf waarin hij uitlegt hoe de fascistische staat, anders dan de nationalistische staat, het resultaat is van spirituele handelingen in de plaats van een vooronderstelling: “De fascistische Staat, anderzijds, is een volksstaat, en in die hoedanigheid, bij uitstek een democratische staat. De relatie tussen de Staat en het individu is niet die tussen zichzelf met de een of met de andere burger, maar met iedere burger. Iedere burger deelt een relatie met de Staat die zo intiem is dat de Staat alleen bestaat voor zover deze tot leven is geroepen door burgers. Dus, zijn formatie is een product van het bewustzijn van het individu, en dus met de massa, waarin de macht van de Staat besloten is.” Deze relatietransformeert de staat tot ethische staat, als ware de staat een fysieke persoon, en verkrijgt daarmee de positie van God die hemel op aarde kan realiseren. Individuen juist worden gereduceerd tot enkel activist van acties van de staat. Ook tegenwoordig valt deze personalisatie waar te nemen. De staat is een morele entiteit waar naar wordt gerefereerd met “we” en “ons”. In de transformatie van vandaag ligt de nadruk echter op de toekenning van verantwoordelijk voor zorg en schade, begrippen uit de ethiek van de onschuld, waarmee legitimiteit ontstaat voor daaruit volgende politieke actie. Hoe vaak heb je een politicus niet horen zeggen: “we moeten nú onze verantwoordelijkheid nemen”? Van welvaartsstaat naar ethische staat met een beschavingsmissie.“Safe and effective, together against covid” zo valt het corona narratief samen te vatten. In dit woord samen kan de synthese tussen staat en individu perfect worden gevonden. Dit is niet samen waarbij een ieder op basis van eigen deugden al dan niet vrijwillige inspanningen pleegt ten behoeve van de samenleving. Nee, in dit geval gaat het om het samenvallen van het algemeen belang met de wil van het individu waardoor deze een eenheid vormt. Gentile schrijft in zijn essay over wat het fascisme inhield over de ethische staat: “Wij geloven dat de Staat betekent de zeerste persoonlijkheid van het individu waarvan afgestoten toevallige verschillen, ontdaan van abstracte vooringenomenheid vanuit specifieke interesses, niet langer gezien of getaxeerd in het algemene systeem waarin dergelijke zorgen hun realiteit vinden en de mogelijkheid tot effectieve realisatie. Het is de persoonlijkheid die wordt gevormd en zich concentreert in het diepere bewustzijn – waar het individu het algemeen belang voelt als ware het zijn eigen is, en daarom wil net als de algemene wil.” Afwijken van wat geacht werd het algemeen belang te zijn, was op straffe van maatschappelijke uitsluiting. Opvallend was daarbij een significant aantal mensen die hun vaccinatie fotografeerden, publiekelijk maakte op de sociale media en daarmee deelden met iedere burger. Het intieme moment waarop het individu zichzelf blootgeeft ten behoeve van vaccinatie bevestigd op dat moment het bestaan en de macht van de staat. Het ethische karakter van de staat dwingt de bevolking een positie in te nemen ten aan zien van ethische karakter van de staat. Hier vinden we de tweede hypnose van het civilisme, de vanuit de ethische staat opgeroepen noodzaak tot politiek activisme. Ontsnappen is niet mogelijk; het civilisme is een totalitaire stroming. Te meer de staat het hoogste morele orgaan vormt voor de atheïstische burger, wil deze bepalen wie zorg en schade toekomt. Naast vaccinatiefoto zijn er nog voorbeelden. In het pathetische opvoeren van vlaggetjes, symbolen en aangepaste foto’s op sociale media – prikjes, Oekraïense vlag, rode O, gemaskerde pasfoto, LHBTI-vlag, nationale vlag, tractor – bewijst dat een groep mensen de drang voelt om te laten zien hoe verweven ze zijn met de actualiteit, de campagnes die de staat op dat moment voert of hoe zij vindt dat een ander de zorg van de staat nodig heeft. Niet alleen op sociale media kan dit worden gevonden. Gelet op de vergrijsde demografische samenstelling van het land en eigenlijk van het volledige Westen, zijn de traditionele media wellicht nog veel belangrijker voor de vestiging van het geldende narratief vanwege hun electorale invloed. Vanuit het publiek dat zij bedienen vormen de journalisten op deze traditionele media de scheidsrechters van de ethische staat. Vanuit deze rol is de media in de eerste plaats observator en verslaggever. Deze observaties dienen te worden onderzocht, de media als rechercheur en (meta-)wetenschapper, om deze te kunnen duiden. Door deze duiding neemt de media ook een predikende en onderwijzende positie in. Wanneer genodigden uitleg geven over hun afwijkende positie, treedt deze media in de rol van rechter en advocaat. Meningen en gebeurtenissen die niet in lijn zijn met de beschavingsmissie worden genegeerd, niet verteld aan het publiek, stopgezet of zodanig verdraaid dat het past in het gewenste narratief. Met natuurlijk de expert als bewijsvoering dat de vertelde verhaallijn strookt met dé wetenschap die als een pure onmuteerbare bron van waarheid dient. Hier vindt u de derde hypnose van het civilisme. De media is vanuit haar scheidsrechtersrol in de positie hetnarratief te kunnen bepalen en experts of de wetenschap als legitimering te gebruiken. Hierdoor is de burger vatbaar voor de suggestie die door de media wordt gewekt te volgen. Wat de burger zich onvoldoende realiseert is dat experts situaties en mensen vanuit hun vakgebied bekijken, en niet vanuit een evenbeeld als medemens. Consequenties die buiten het veld vallen zijn onzichtbaar, terwijl mensen die hun boerenverstand gebruiken instinctief aanvoelen dat een bepaalde handeling neveneffecten heeft. Deze totale hypnose leidt tot een nadrukkelijk vriend-vijandbeeld: of jij een acceptabel mens en dus vriend bent wordt bepaald hoedanig jouw opvatting overeenkomt met de beschavingsmissie die volgens het geldende onschuldnarratiefdient te worden gevolgd. De afwijkende persoon wordt vijand, gedeciviliseerd en maatschappelijk buitenspel gezet. Het civilismeis de hypnose waarmee sinds het millennium legitimiteit voor macht en autoriteit wordt verkregen en mee kan worden geconsolideerd.