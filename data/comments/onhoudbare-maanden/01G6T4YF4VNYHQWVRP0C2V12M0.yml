author: 'Deteriora Sequor'
date: '2022-06-30T05:11:40Z'
body: "Mooi geschreven; sowieso altijd douze points voor serieuze Nederlandse interesse voor Spaanse geschiedenis.\n\nEén kleine kanttekening: Het artikel suggereert dat de moord op Calvo Sotelo een vergeldingsactie zou zijn geweest voor de moorden op Castillo en Faraudo. Deze rangschikking van de feiten volgt het standaardrelaas van (linkse/marxistische) geschiedschrijvers, een relaas dat er meestal op uit is om linkse politici van verantwoordelijkheid voor de moord te ontzien.\n\nDeze rangschikking wordt echter volledig onderuitgehaald door de in 2018 opgedoken verklaring van Blas Estebarán Llorente, de chauffeur van de ambulance die in '36 het lijk van Calvo Sotelo vanuit het ziekenhuis naar het Almudenakerkhof vervoerde. [ [https://is.gd/j3XZPb](https://is.gd/j3XZPb) ]\n\nIn deze verklaring vertelt Llorente voor de rechtbank dat hij al in april '36, dus drie (!) maanden vóór de moord op Sotelo, door de communistische politicus Jesús Hernández Tomás (later minister) en leiders van de JSU was benaderd om ter beschikking te staan met zijn ambulance om de lijken van Sotelo, Goicoechea en Gil Robles naar het kerkhof te vervoeren. Deze laatsten ontsprongen welbekend de dans. Bovendien vertelt Llorente dat Cuenca de schuld van de moord kreeg omdat hij enkele dagen na de moord zèlf het loodje legde, terwijl het de guardia de asalto Máximo Moreno zou zijn geweest die daadwerkelijk de trekker overhaalde.\n\nIk kon zo 123 de originele verklaring niet op internet vinden, alleen secundaire bronnen, maar punt blijft dat de moord op Sotelo waarschijnlijk een vooropgezet en van bovenaf gecoördineerd plan was en niet de spontane represaille zoals linkse historici beweren."
